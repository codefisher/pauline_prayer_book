<html>
<head>
    <title>Die 15 Julii Sanctissimi Redemptoris</title>
</head>
<body lang="en">

<feast day="Die 15 Julii" level="Duplex II classis"><span class="upper">Sanctissimi Redemptoris</span></feast>



<reading label="Introitus" ref="Isai. 61, 10"/>

<p dropcap="special">
    Gaudens gaudébo in Dómino et exsultábit ánima mea in Deo meo: quia índuit me vestiméntis salútis, et induménto justítiæ circúmdedit me. (T.P. Allelúja, allelúja.) Ps. 88, 2 Misericórdias Dómini in ætérnum cantábo: in generatiónem et generatiónem annuntiábo veritátem tuam in ore meo <span class="rubric"><sp>V/</sp></span> Glória Patri.
</p>

<h2>
    <span class="rubric">Oratio</span>
</h2>

<p  dropcap="dropcap">
    Deus, qui Unigénitum tuum mundi Redemptórem constituísti, et per eum, devícta morte, nos misericórditer ad vitam reparásti: concéde; ut hæc benefícia recoléntes, tibi perpétua caritáte, adhærére et ejúsdem redemptiónis fructum percípere mereámur. Per eúndem Dóminum.
</p>

<p class="rubric">
    Et fit commemoratio S. Henrici Imperatoris Conf.:
</p>

<break />

<h2>
    <span class="rubric">Oratio</span>
</h2>

<p  dropcap="dropcap">
    Deus, qui hodiérna die beśtum Henrícum Confessórem tuum e terréni cúlmine impérii ad regnum ætérnum transtulísti: te súpplices exorámus; ut sicut illum, grátiæ tuæ ubertáte prævéntum, illécebras sǽculi superáre fácisti, ita nos fácias, ejus imitatióne, mundi hujus blandiménta vitáre, et ad te puris méntibus perveníre. Per Dóminum.
</p>

<reading longref="Ephes. 1, 3-9"><strong>Léctio Epístolæ beáti Pauli Apóstoli ad Ephésios</strong></reading>

<p  dropcap="dropcap">
    Benedíctus Deus et Pater Dómini nostri Jesu Christi, qui benedíxit nos in omni benedictióne spirituáli in cæléstibus in Christo, sicut elégit nos in ipso ante mundi constitutiónem, ut essémus sancti et immaculáti in conspéctu ejus in caritáte. Qui prædestinávit nos in adoptiónem filiórum per Jesum Christum in ipsum: secúndum propósitum voluntátis suæ, in laudem glóriæ grátiæ suæ, in qua gratificávit nos in dilécto Fílio suo. In quo habémus redemptiónem per sánguinem ejus, remissiónem peccatórum secúndum divítatis grátiæ ejus, quæ superabundávit in nobis in omni sapiéntia et prudéntia: ut notum fáceret nobis sacraméntum voluntétis suæ, secúndum beneplácitum ejus, quod propósuit in eo.
</p>

<p>
    <span class="rubric">Graduale Ps. 85, 9-10</span> Omnes gentes, quascúmque fecísti, vénient et adorábunt coram te, Dómine: et glorificábunt nomen tuum. <span class="rubric"><sp>V/</sp></span> Quóniam magnus es tu et fáciens mirabília: tu es Deus solus.
</p>

<p>
    Allelúja, allelúja. <span class="rubric"><sp>V/</sp>&nbsp;Ps. 73, 12</span> Deus autem Rex noster ante sǽcula: operátus est salútem in médio terræ. Allelúja.
</p>

<p class="rubric">
    Post septuagesimam, omissis Allelúja et Versu sequenti, dicitur
</p>

<p>
    <span class="rubric">Tractus Isai. 53, 4-5</span> Vere languóres nostros ipse tulit, et dolóres nostros ipse portávit. <span class="rubric"><sp>V/</sp></span> Et nos putávimus eum quasi leprósum, et percússum a Deo et humiliátum. <span class="rubric"><sp>V/</sp></span> Ipse autem vulnerśtus est propter iniquitátes nostras, attrítus est propter scélera nostra. <span class="rubric"><sp>V/</sp></span> Disciplína pacis nostræ super eum: et livóre ejus sanáti sumus.
</p>

<p class="rubric">
    Tempore autem Paschali omittitur Graduale, et ejus loco dicitur:
</p>

<p>
    Allelúja, allelúja. <span class="rubric"><sp>V/</sp></span> Ave, Rex noster: tu solus nostros es miserátus erróres: Patri obóediens, ductus es ad crucifigéndum, ut agnus mansuétus ad occisiónem. Allelúja. <span class="rubric"><sp>V/</sp></span>  Tibi glória, hosánna: tibi triúmphus et victória: tibi summæ laudis et honóris coróna. Allelúja.
</p>

<reading longref="Joann. 3, 13-18" dropcap="dropcap">✠ <strong><span class="rubric">S</span>equéntia sancti Evangélii secúndum Joánnem</strong></reading>

<p  dropcap="dropcap">
    In illo témpore: dixit Jesus Nicodémo: Nemo ascéndit in cælum nisi qui descéndit de cælo, Fílius hóminis, qui est in cælo. Et sicut Móyses exaltávit serpéntem in desérto: ita exaltári opórtet Fílium hóminis, ut omnis, qui credit in ipsum, non péreat, sed hábeat vitam ætérnam. Sic enim Deus diléxit mundum, ut Fílium suum unigénitum daret: ut omnis, qui credit in eum, non péreat, sed hábeat vitam ætérnam. Non enim misit Deus Fílium suum in mundum, sed ut salvétur mundus per ipsum. Qui credit in eum, non judicátur; qui autem non credit, jam judicátus est: quia non credit in nómine unigéniti Fílii Dei.
</p>

<p>
    <span class="rubric">C</span>redo.
</p>

<p>
    <span class="rubric">Post Septuagesimam in fine sequentis Offertorii</span> Allelúja <span class="rubric">omittitur.</span>
</p>

<p>
    Offertorium Salus pópuli ego sum, dicit Dóminus: de quæcúmque tribulatióne clamáverint ad me, exáudiam eos: et ero illórum Deus in perpétuum. <span class="rubric">(</span>Allelúja.<span class="rubric">)</span>
</p>

<h2>
    <span class="rubric">Secreta</span>
</h2>

<p  dropcap="dropcap">
    Súscipe, quǽsumus, Dómine, oblátum redemptiónis ætérnæ mystérium: et præsta: ut, unigéniti Fílii tui gloriósis méritis intercedéntibus, vivíficet nos semper et múniat. Per eúndem Dominum.
</p>

<h2>
    <span class="rubric">Pro S. Henrico Imperat. Conf. <br /> Secreta</span>
</h2>

<p  dropcap="dropcap">
    Laudis tibi, Dómine, hóstias immolámus in tuórum commemoratióne Sanctórum: quibus nos et præséntibus éxui malis confídimus et futúris. Per Dóminum.
</p>

<p class="rubric">
    Præfatio de Cruce.
</p>

<p class="rubric">
    Post Septuagesimam in fine sequentis Communionis Allelúja omittitur.
</p>

<p>
    <span class="rubric">Communio Ps. 106, 8</span> Confiteántur Dómino misericórdiæ ejus et mirabília ejus fíliis hóminum. <span class="rubric">(</span>Allelúja.<span class="rubric">)</span>
</p>

<h2>
    <span class="rubric">Postcommunio</span>
</h2>

<p  dropcap="dropcap">
    Córporis tui sacri ac pretiósi Sánguinis, qui redémpti sumus, Dómine Jesu Christe, partícipes effécti quǽsumus: ut in nobis tua múnera tueáris, atque a præséntis vitæ malis eréptos ad bona perdúcas sempitérna: Qui vivis et regnas.
</p>

<h2>
    <span class="rubric">Pro S. Henrico Imperat. Conf. <br /> Postcommunio</span>
</h2>

<p  dropcap="dropcap">
    Refécti cibo potúque cælésti, Deus noster, te súpplices exorámus: ut, in cujus hæc commemoratióne percépimus, ejus muniámur et précibus. Per Dóminum.
</p>

</body>