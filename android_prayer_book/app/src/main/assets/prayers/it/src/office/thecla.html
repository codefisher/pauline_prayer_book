<html>
<head>
    <title>24 settembre
        Santa Tecla, vergine e martire
        Memoria facoltativa</title>
</head>
<body lang="it">

<h1 class="index"><span class="rubric">24 settembre</span> <br /> Santa Tecla, vergine e martire</h1>

<h2><span class="rubric">Memoria facoltativa</span></h2>


<p class="instruction">
    Dal Comune delle vergini o dei martiri: per una martire vergine, eccetto quanto segue.
</p>

<h2>Ufficio delle letture</h2>

<reading label="Seconda lettura" longref="(Dal De virginibus II, 19-21, Opera omnia di Sant’Ambrogio, ed. bilingue, Biblioteca Ambrosiana, Città Nuova, vol. 14/1, 180-183)"
         tagline="Maria c’insegni come dobbiamo vivere, santa Tecla come morire">
    Da <em>Le vergini</em>, di sant’Ambrogio, vescovo
</reading>

<p>
    Santa Maria sia l’esemplare su cui modellare la vostra condotta di vita. Tecla vi insegni come essere immolate, lei che, fuggendo il matrimonio e condannata per la rabbia del promesso sposo, cambiò persino la natura delle belve con la forza della sua venerazione per la verginità. Infatti, pronta per le fiere, mentre evitava persino gli sguardi degli uomini e offriva gli stessi organi vitali al leone feroce, fece sì che coloro che le avevano rivolto gli occhi impudichi, li ritraessero pudichi.
</p>
<p>
    Si poteva vedere la bestia sdraiata a terra che le leccava i piedi, che affermava con un suono senza parole che non poteva violare il sacro corpo della vergine. Perciò la bestia adorava la sua preda e, dimentica della sua propria natura, si era rivestita della nostra, che gli uomini avevano perduto. Avresti potuto vedere gli uomini, per un certo quale travaso della natura rivestiti di ferocia, ordinare alla bestia di infierire, mentre la bestia, baciando i piedi della vergine, insegnava che cosa gli uomini avrebbero dovuto fare. Da tanta ammirazione è circondata la verginità che anche i leoni l’ammirano. Il cibo non li piegò, anche se digiuni; l’impeto non li colse, anche se aizzati; l’ira non li esasperò, anche se provocati; la consuetudine non li vinse, anche se abituati; l’istinto naturale non li possedette, anche se selvaggi. Insegnarono il dovere religioso, adorando la martire, insegnarono anche la castità, baciando nient’altro se non i piedi della vergine con gli occhi abbassati, come verecondi, perché nessun maschio, sia pure bestia, doveva vedere nuda la vergine.
</p>
<p>
    Qualcuno dirà: «Perché hai portato l’esempio di Maria, come se si potesse trovare chi sia capace di imitare la madre del Signore? Perché anche quello di Tecla che fu istruita dal Dottore delle genti? Dacci un simile maestro, se vuoi una tale discepola». Vi racconto un esempio simile recente, perché comprendiate che l’Apostolo non è maestro di una sola vergine, ma di tutte.
</p>

<reading label="Responsorio"></reading>

<p class="noindent">
    <sp>R/</sp> Le vostre menti, o vergini, sono come altari di Dio, <span class="rubric">*</span> sui quali ogni giorno si offre Cristo per la redenzione del corpo.
    <br />
    <sp>V/</sp> Vergini beate, come i giardini di fiori, come i templi di devozione, come gli altari di sacerdote.
    <br />
    <sp>R/</sp> Sui quali ogni giorno si offre Cristo per la redenzione del corpo.
</p>

<reading label="Orazione"></reading>

<litany>
    O Dio, per la gloria del cui nome santa Tecla, invincibile vergine e martire,
    ha sostenuto con la fede la grande battaglia dei tormenti,
    donaci, a imitazione della sua fede,
    di disprezzare le ricchezze del mondo
    e di non temere alcuna sua avversità.
    Per il Signore nostro Gesù Cristo, tuo Figlio, che è Dio,
    e vive e regna con te, nell’unità dello Spirito Santo,
    per tutti i secoli dei secoli.
</litany>

<h2>Lodi Mattutine</h2>

<p class="noindent">
    <span class="rubric">Ant. al Ben:</span> Salve, o vergine forte,
    vittima pura offerta in sacrificio a Dio,
    hai seguito l’Agnello crocifisso per noi.
</p>

<h2>Vesperi</h2>

<p class="noindent">
    <span class="rubric">Ant. Al. Magn:</span> Un solo sacrificio, una vittoria:
    rimase vergine e conseguì la palma del martirio.
</p>


</body>