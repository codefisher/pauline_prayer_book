<html>
<head>
    <title>Ringraziamento dopo la Messa</title>
</head>
<body lang="it">

<h1>5. Ringraziamento dopo la Messa</h1>

<ebook>
    <contents/>
</ebook>

<div class="indent">

    <h2>5.1 L’Eucaristia – dalla «Dottrina dei Dodici Apostoli»</h2>

    <p>
    Così rendete grazie: dapprima riguardo al calice: Ti ringraziamo, o Padre nostro, per la santa vite di Davide, tuo servo, che ci hai fatto conoscere per mezzo di Gesù, tuo Servo; gloria a te nei secoli.
    </p>
    <p>
     Poi riguardo al pane spezzato: Ti ringraziamo, o Padre nostro, per la vita e la conoscenza che ci hai rivelato per mezzo di Gesù, tuo Servo; gloria a te nei secoli. Come questo pane spezzato era disperso sopra i monti e, raccolto, è diventato una cosa sola, così sia radunata la tua Chiesa dai confini della terra nel tuo Regno; perché tua è la gloria e la potenza per Gesù Cristo nei secoli.
    </p>
    <p>
     Nessuno mangi e beva della vostra Eucaristia, se non coloro che sono stati battezzati nel nome del Signore. A questo proposito il Signore ha detto: «Non date le cose sante ai cani» (Mt 7, 6).
    </p>
    <p>
     Una volta saziati poi, così ringraziate: Ti rendiamo grazie, o Padre santo, per il tuo santo nome, che hai fatto abitare nei nostri cuori, e per la conoscenza, la fede e l’immortalità che ci hai manifestato per mezzo di Gesù tuo Servo. Gloria a te nei secoli.
    </p>
    <p>
     Tu, Signore onnipotente, hai creato tutto a gloria del tuo nome; hai dato a gustare agli uomini cibo e bevanda perché ti ringraziassero, mentre a noi hai donato un cibo e una bevanda spirituale e la vita eterna per mezzo del tuo Servo. Soprattutto noi ti ringraziamo perché sei potente. Gloria a te nei secoli.
    </p>
    <p>
     Ricordati, o Signore, della tua Chiesa, preservala da ogni male e rendila perfetta nella tua carità. Radunala dai quattro venti, santificala nel tuo regno, che per lei hai preparato. Perché tua è la potenza e la gloria nei secoli.
    </p>
    <p>
     Venga la tua grazia e passi questo mondo. Osanna al Dio di Davide! Se qualcuno è santo, si accosti; se no faccia penitenza. Maranatha: vieni Signore Gesù! Amen.
    </p>
    <p>
     Nel giorno del Signore, riunitevi, spezzate il pane e rendete grazie, dopo aver confessato i vostri peccati, perché il vostro sacrificio sia puro.
    </p>
    <p>
     Chiunque invece ha qualche discordia con il suo compagno, non si raduni con voi prima che si siano riconciliati, perché non sia profanato il vostro sacrificio. Il Signore infatti ha detto: In ogni luogo e in ogni tempo mi si offra un sacrificio perfetto, perché un grande Re sono io, dice il Signore, e mirabile è il mio nome fra le genti (cfr. Ml 1, 11. 14).
    </p>

    <h2>5.2 Preghiera di San Tommaso d’Aquino</h2>

    <p>
        Ti ringrazio, Signore, Padre onnipotente, eterno Dio,
    </p>
    <p>
                 che non per mio merito, ma per sola degnazione della tua misericordia, ti sei degnato di saziare col prezioso Corpo e Sangue del tuo Figlio e Signore nostro Gesù Cristo,
    </p>
    <p>
                 me peccatore e servo indegno. Ti supplico perché questa Comunione non sia per me motivo di castigo, ma piuttosto pegno salutare di perdono; mi sia armatura di fede e scudo di buona volontà; liberazione dai miei vizi, distruzione della concupiscenza e dissolutezza, aumento di carità e di pazienza, di umiltà, di obbedienza e di tutte le virtù. Sia mia salda difesa contro le insidie di tutti i nemici sia visibili sia invisibili,
    </p>
    <p>
                 quiete perfetta delle passioni carnali e spirituali; con te, unico e vero Dio, stabile unione e possesso beato del mio fine.
    </p>
    <p>
                 Degnati, ti prego, di ammettere me peccatore a quell’ineffabile convito, dove tu col tuo Figlio e con lo Spirito Santo sei luce vera, sazietà piena, gaudio sempiterno, giocondità completa e felicità perfetta. Per lo stesso Gesù Cristo nostro Signore. Amen.
    </p>

    <h2>5.3 Anima Christi</h2>

    <div class="prayer-group">
        <prayer lines="lines">
            Anima di Cristo, santificami.
            Corpo di Cristo, salvami.
            Sangue di Cristo, inebriami.
            Acqua del costato di Cristo, lavami.
        </prayer>
    </div>

    <div class="prayer-group">
        <prayer lines="lines">
            Passione di Cristo, confortami.
            O buon Gesù, esaudiscimi.
            Dentro le tue piaghe nascondimi.
            Non permettere che io mi separi da te.
        </prayer>
    </div>

    <div class="prayer-group">
        <prayer lines="lines">
            Dal nemico maligno difendimi.
            Nell’ora della mia morte chiamami.
            Fa ch’io venga a lodarti con i tuoi santi
            nei secoli dei secoli. Amen.
        </prayer>
    </div>

    <h2>5.4 Offerta di sé</h2>

    <p>
        Prendi, Signore, e ricevi intera la mia libertà,
        il mio intelletto, la mia volontà.
        Tu mi donasti quanto possiedo:
        io te lo restituisco.
        Tutto è per te:
        disponilo tu, come a te piacerà.
        Dammi soltanto il tuo amore e la tua grazia.
        Io non ti domando null’altro.
    </p>

    <h2>5.5 Preghiera universale
        <span>(attribuita a papa Clemente XI)</span>
    </h2>

    <p>
        Credo, o Signore, ma che io creda più fermamente;
        spero, ma che io speri con più fiducia;
        amo, ma che io ami più ardentemente;
        mi pento, ma che io mi penta con maggior dolore.
        Ti adoro come primo principio;
        ti desidero come fine ultimo;
        ti lodo come eterno benefattore;
        ti invoco come propizio difensore.
        Guidami con la tua sapienza,
        reggimi con la tua giustizia,
        incoraggiami con la tua bontà,
        proteggimi con la tua potenza.
        Ti offro, o Signore: i pensieri, perché siano diretti a te;
        le parole, perché siano di te;
        le azioni, perché siano secondo te;
        le tribolazioni, perché siano per te.
        Voglio tutto ciò che vuoi tu,
        perché lo vuoi tu,
        nel modo in cui lo vuoi tu,
        fino a quando lo vuoi tu.
    </p>

    <h2>5.6 O Maria, Virgo et Mater</h2>

    <p>
        O Maria, Vergine e Madre santissima,
        ecco che io ho ricevuto il tuo dilettissimo Figlio
        che tu hai concepito nel tuo seno l’immacolato,
        hai generato, allattato e stretto con abbracci tenerissimi.
        Ecco che Colui, la cui vista ti allietava e formava tutte le tue gioie,
        io umilmente ed affettuosamente te lo presento da stringere fra le tue braccia,
        da amare con il tuo cuore,
        e da offrire alla SS. Trinità in tu onore e per la tua gloria
        per i miei bisogni e di quelli di tutto il mondo.
        Ti prego dunque, o piissima Madre,
        d’impetrare il perdono di tutti i miei peccati,
        un’abbondante grazia di servire il tuo Figlio d’or innanzi con maggior fedeltà,
        e, infine, la grazia della perseveranza finale,
        affinché possa lodarlo con Te per tutti i secoli dei secoli.
        Amen.
    </p>

    <h2>5.7 Orazione al SS.mo Crocifisso</h2>

    <p>
        Eccomi, o mio amato e buon Gesù,
        che alla santissima vostra presenza prostrato,
        vi prego col fervore più vivo
        di stampare nel mio cuore sentimenti
        di Fede, di Speranza, di Carità,
        di Dolore dei miei peccati,
        e di proponimento di non più offendervi,
        mentre io con tutto l’amore e con tutta la compassione
        vado considerando le vostre cinque piaghe,
        cominciando da ciò che disse di Voi, o mio Dio,
        il santo profeta David:
        trapassarono le mie mani e i miei piedi,
        contarono tutte le mie ossa.
        Amen.
    </p>

</div>

</body>
</html>