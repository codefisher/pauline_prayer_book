<html>
<head>
    <title>1 aprile
        Santa Maria Egiziaca, eremita
        Memoria</title>
</head>
<body lang="it">

<h1 class="index"><span class="rubric">1 aprile</span> <br/> Santa Maria Egiziaca, eremita</h1>

<h2><span class="rubric">Memoria</span></h2>

<p class="instruction">
    Dal Comune delle sante donne: per una santa, eccetto quanto segue
</p>

<h2>Ufficio delle letture</h2>


<reading label="Seconda lettura" longref="(Vita 19; PL 73, 684-685)"
         tagline="La santa Madre di Dio aiuta Maria Egiziaca a condurre una vita penitente ed eremitica">
    Dalla <em>Vita di S. Maria Egiziaca</em> di san Sofronio di Gerusalemme, vescovo
</reading>


<p>
    Maria disse a Zosima: “Credimi, abba, che lottai per diciassette anni con le bestie selvatiche e
    con i desideri della passione: quando cominciavo a mangiare desideravo la carne, bramavo i pesci
    che aveva l’Egitto, desideravo anche un vino che mi fosse piacevole; molto, infatti, mi ero
    dilettata nel vino e bevevo in grande abbondanza fino all’ebbrezza e ora lo desideravo davvero
    molto, poiché mentre ero nel mondo ne avevo fatto grande uso. Qui, poi, non avendo affatto
    acqua, ardevo con grande veemenza e ho sopportato la necessità fino al pericolo. Mi veniva un
    enorme desiderio dei canti lussuriosi, che mi turbava e mi spingeva a cantare a memoria i canti
    dei demoni che avevo imparato nel mondo. Subito, allora, piangendo e battendomi il petto,
    richiamavo alla memoria il consapevole giuramento che avevo fatto uscendo verso questo deserto.
    Andavo, poi, con il pensiero, davanti all’immagine della santa Madre di Dio, che mi aveva
    accolta nella sua fedeltà, e davanti a lei piangevo perché facesse fuggire da me i pensieri che
    affliggevano la mia anima.
</p>
<p>
    Quando poi versavo lacrime in abbondanza e con dolore, e con forza mi battevo il petto, allora
    vedevo una luce che mi circondava dappertutto e subito una certa serenità diventava stabile in
    me. I pensieri, poi, che mi spingevano di nuovo alla fornicazione, come li posso narrare? Abba
    perdona. Il fuoco accendeva dall’interno il mio corpo infelice e ardevo tutta, trascinata al
    desiderio dell’amplesso. Quando dunque mi assaliva tale pensiero, mi prostravo a terra, versando
    lacrime amare e sperando che la mia celeste protettrice venisse in mio aiuto per impedirmi di
    essere trascinata dall’impeto della violenza fino alla trasgressione; ponevo davanti ai miei
    occhi le pene della trasgressione, che incombevano su di me per i miei crimini. Non mi alzavo da
    terra, infatti, prima che quella dolcissima luce mi illuminasse come di consueto e mettesse in
    fuga i pensieri che mi turbavano.
</p>
<p>
    E così sempre alzavo senza posa i miei occhi verso la mia protettrice, supplicandola che mi
    aiutasse in questo deserto e in questa penitenza. L’ho avuta dunque come aiutante e come
    compagna, lei che ha generato l’autore della castità, e così per diciassette anni, con molti
    espedienti - come ho detto - ho lottato fino ad oggi. Da allora, dunque, la Madre di Dio, mio
    aiuto, mi ha assistita guidandomi in tutto e per tutto”.
</p>
<p>
    Disse poi Zosima: “Non hai avuto cibo o vestito?”. Rispose: “Sì, quei pani, come ho già detto,
    per un tempo di diciassette anni; poi mi sono nutrita delle erbe che si trovano nel deserto. La
    veste che avevo, poi, una volta passato il Giordano, si lacerò e si consumò, perché troppo
    vecchia. Perciò, ho patito molto per il freddo gelido e per il bruciore dell’arsura; sono stata
    bruciata dall’incendio dell’arsura e intirizzita dal freddo intenso nel tempo del gelo; cadendo
    sovente a terra senza alito di vita giacevo immobile, lottando contro molte e varie necessità ed
    immense tentazioni. La forza di Dio ha custodito fino a questo giorno, attraverso tutte queste
    cose, in molti modi, la mia misera anima e il mio corpo. Ricordando, infatti, da quali mali il
    Signore mi ha liberata, mi sono nutrita di un cibo che non si consuma, e possiedo vivande che
    saziano: la speranza della mia salvezza. Mi nutro, quindi, e mi copro con l’abito della parola
    di Dio, che racchiude tutte le cose (cfr. Sap 1, 7). Non di solo pane, infatti, vive l’uomo
    (cfr. Mt 4, 4) e senza avere un vestito sono avvolti dal mantello della pietra coloro che si
    sono spogliati della tunica del peccato (cfr. Gb 24, 7-8)”.
</p>


<reading label="Responsorio" ref="Os 2, 16. 22; Ger 31, 2. 3"></reading>

<p class="noindent">
    <sp>R/</sp> La attirerò a me, la condurrò nel deserto e parlerò al suo cuore: <span class="rubric">*</span>
    e tu conoscerai il Signore.
    <br/>
    <sp>V/</sp> Ha trovato grazia nel deserto: Ti ho amato di amore eterno, per questo ti conservo ancora pietà.
    <br/>
    <sp>R/</sp> E tu conoscerai il Signore.
</p>

<reading label="Orazione"></reading>

<litany>
    O Dio, Padre onnipotente e misericordioso,
    concedi, ti preghiamo,
    che imitando l’esempio di vita penitenziale e nascosta di santa Maria Egiziaca,
    per la sua intercessione conseguiamo la vita nuova del Vangelo del Figlio tuo.
    Per il Signore nostro Gesù Cristo, tuo Figlio, che è Dio,
    e vive e regna con te, nell’unità dello Spirito Santo,
    per tutti i secoli dei secoli.
</litany>

<h2>Lodi Mattutine</h2>

<p class="noindent">
    <span class="rubric">Ant. al Ben:</span> Ti è stata data la corona della giustizia;
    a te si addice la lode della nostra assemblea.
</p>

<h2>Vesperi</h2>

<p class="noindent">
    <span class="rubric">Ant. Al. Magn:</span> Esulta e si rallegra il mio cuore
    in Dio mio salvatore.
</p>

</body>