<html>
<head>
    <title>Preghiere per le Vocazioni</title>
</head>
<body class="indent">

<h1>Preghiere per le Vocazioni</h1>

<h2>Chiamaci a lavorare</h2>

<div class="prayer-group">
    <prayer lines="lines">
        Chiamaci a lavorare
        Signore Gesù,
        che hai chiamato chi hai voluto,
        chiama molti di noi
        a lavorare per Te,
        a lavorare con Te.
        Tu, che hai illuminato con la tua parola
        quelli che hai chiamati
        e li hai sostenuti nelle difficoltà,
        illuminaci con il dono della fede in te.
        E se chiami qualcuno di noi,
        per consacrarlo tutto a Te,
        il tuo amore riscaldi questa vocazione
        fin dal suo nascere
        e la faccia crescere e perseverare
        sino alla fine.
        Amen.
    </prayer>
    <span class="ref">S. Giovanni Paolo II</span>
</div>

<h2>Per ottenere sante vocazioni sacerdotali e religiose</h2>

<div class="prayer-group">
    <prayer lines="lines">
        Padre santo, guarda questa nostra umanità,
        che muove i primi passi nel cammino del terzo millennio.
        La sua vita è segnata ancora fortemente
        dall'odio, dalla violenza, dall'oppressione,
        ma la fame di giustizia, di verità e di grazia
        trova ancora spazio nel cuore di tanti,
        che attendono chi porti la salvezza,
        operata da te per mezzo del tuo Figlio Gesù.
        C'è bisogno di araldi coraggiosi del Vangelo,
        di servi generosi dell'umanità sofferente.
        Manda alla tua Chiesa, ti preghiamo,
        presbiteri santi, che santifichino il tuo popolo
        con gli strumenti della tua grazia.
        Manda numerosi consacrati e consacrate,
        che mostrino la tua santità in mezzo al mondo.
        Manda nella tua vigna operai santi, che operino con l'ardore della
        carità e, spinti dal tuo Santo Spirito,
        portino la salvezza di Cristo
        fino agli estremi confini della terra. Amen.
    </prayer>
    <span class="ref">S. Giovanni Paolo II</span>
</div>

<h2>O Gesù mio, ti prego per la Chiesa intera</h2>

<div class="prayer-group">
    <prayer>
        O Gesù mio, ti prego per la Chiesa intera: concedile l'amore e la luce del tuo Spirito, rendi efficaci le parole dei sacerdoti, affinché tocchino anche i cuori più induriti e li facciano ritornare a te, o Signore. Signore, dacci sacerdoti santi, e tu stesso conservali nella santità. Fa' che la potenza della tua Misericordia li accompagni dovunque e li custodisca contro le insidie che il demonio non cessa di tendere all'anima di ogni sacerdote. La potenza della tua Misericordia, o Signore, distrugga tutto ciò che potrebbe offuscare la santità dei sacerdote, perché tu sei onnipotente. Ti chiedo, Gesù, di benedire con una luce speciale i sacerdoti dai quali mi confesserò nella mia vita. Amen
    </prayer>
    <span class="ref">S. Faustina</span>
</div>

<h2>Preghiera per le vocazioni sacerdotali</h2>

<p>
    Signore Gesù, Sacerdote sommo e Pastore universale, che c'insegnasti a pregare dicendo: «Pregate il padrone della messe che mandi operai alla sua messe» (Mt 9, 38), ascolta benevolo le nostre suppliche e suscita molte anime generose, che, animate dal tuo esempio e sostenute dalla tua grazia, bramino di essere i ministri e continuatori del tuo vero ed unico sacerdozio.
</p>

<p>
    Fa che le insidie e le calunnie del nemico maligno, secondato dallo spirito indifferente e materialista del secolo, non offuschino tra i fedeli quell'eccelso splendore e quella profonda stima dovuta alla missione di coloro che, senza essere del mondo, vivono nel mondo per essere dispensatori dei divini misteri.
</p>

<p>
    Fa che, per preparare buone vocazioni, si continui sempre a promuovere nella gioventù l'istruzione religiosa, la pietà sincera, la purezza della vita e il culto dei più alti ideali.
</p>

<p>
    Fa che, per secondarle, la famiglia cristiana non cessi mai di essere semenzaio di anime candide e fervorose, cosciente dell'onore di dare al Signore alcuni dei suoi abbondanti rampolli.
</p>

<p>
    Fa che alla tua Chiesa stessa, in tutte le parti del mondo, non manchino i mezzi necessari per accogliere, favorire, formare e portare a maturità le buone vocazioni che le si offrono. E affinché tutto ciò divenga realtà, o Gesù amantissimo del bene e della salvezza di tutti, fa che la potenza irresistibile della tua grazia non cessi di scendere dal cielo sino ad essere in molti spiriti; prima, chiamata silenziosa, poi, generosa corrispondenza, e infine, perseveranza nel santo servizio.
</p>

<p>
    Non ti affligge, o Signore, il vedere tante moltitudini come greggi senza pastore, senza chi spezzi loro il pane della tua parola, chi porga loro l'acqua della tua grazia, col pericolo che rimangano alla mercè dei lupi rapaci che continuamente le insidiano?
</p>

<p>
    Non ti duole il contemplare tanti campi, ove non è ancora entrato il vomere dell'aratro, ove crescono, senza che alcuno disputi loro il terreno, i cardi e i pruni? Non ti dà pena il mirare tanti orti tuoi, ieri verdi e frondosi, prossimi a divenire gialli ed incolti? Permetterai che tante messi già mature si sgranellino e si perdano per mancanza di braccia che le raccolgano?
</p>

<p>
    O Madre purissima Maria, dalle cui mani pietose ricevemmo il più santo di tutti i sacerdoti; o glorioso Patriarca S. Giuseppe, esempio perfetto di corrispondenza alle chiamate divine; o santi sacerdoti che in cielo formate intorno all'Agnello di Dio un coro prediletto; otteneteci molte e buone vocazioni, affinché il gregge del Signore, da vigili pastori sorretto e guidato, possa giungere ai pascoli dolcissimi della eterna felicità. Così sia!
</p>

<div class="ref">Pio XII</div>

<h2>Preghiera per l’anno sacerdotale</h2>

<p>
    Signore Gesù, Tu hai voluto donare alla Chiesa, attraverso San Giovanni Maria Vianney, un’immagine viva di Te ed una personificazione della Tua carità pastorale. Aiutaci, in sua compagnia ed assistiti dal suo esempio, a vivere bene quest’Anno Sacerdotale.
</p>

<p>
    Fa’ che possiamo imparare dal Santo Curato d’Ars il modo di trovare la nostra gioia restando a lungo in adorazione davanti al Santissimo Sacramento; come la Tua Parola che ci guida sia semplice e quotidiana; con quale tenerezza il Tuo Amore accolga i peccatori pentiti; quanto sia consolante l’abbandono fiducioso alla Tua Santissima Madre Immacolata; quanto sia necessario lottare con vigilanza contro il Maligno.
</p>

<p>
    Fa’, o Signore Gesù, che i nostri giovani possano apprendere dall’esempio del Santo Curato d’Ars, quanto sia necessario, umile e glorioso il ministero sacerdotale che Tu vuoi affidare a quelli che si aprono alla Tua chiamata.
</p>

<p>
    Fa che nelle nostre comunità &mdash; come ad Ars a quel tempo &mdash; ugualmente si realizzino quelle meraviglie di grazia che Tu compi quando un sacerdote sa “mettere l’amore nella sua parrocchia”.
</p>

<p>
    Fa’ che le nostre famiglie cristiane si sentano parte della Chiesa – dove possono sempre ritrovare i Tuoi ministri – e sappiano rendere le loro case belle come una chiesa.
</p>

<p>
    Fa’ che la carità dei nostri Pastori nutra ed infiammi la carità di tutti i fedeli, affinché tutte le vocazioni e tutti i carismi donati dal Tuo Santo Spirito possano essere accolti e valorizzati.
</p>

<p>
    Ma soprattutto, o Signore Gesù, concedici l’ardore e la verità del cuore perché noi possiamo rivolgerci al Tuo Padre Celeste, facendo nostre le stesse parole che San Giovanni Maria Vianney utilizzava quando si rivolgeva a Lui:<br/>
    “Vi amo mio Dio, e il mio unico desiderio è di amarVi fino all’ultimo respiro della mia vita.
</p>

<p>
    Vi amo, o Dio infinitamente amabile, e desidero ardentemente di morire amandovi, piuttosto che vivere un solo istante senza amarVi.
</p>

<p>
    Vi amo Signore, e la sola grazia che Vi chiedo è di amarVi in eterno.
</p>

<p>
    Mio Dio, se la mia lingua non può ripetere sempre che io Vi amo, desidero che il mio cuore Ve lo ripeta ad ogni mio respiro.
</p>

<p>
    Vi amo, o mio Divin Salvatore, perché siete stato crocifisso per me; e perché Voi mi tenete crocifisso quaggiù per Voi.
</p>

<p>
    Mio Dio, fatemi la grazia di morire amandoVi e sentendo che io Vi amo”. Amen.
</p>

<div class="ref">Benedetto XVI</div>

<h2>Signore, donaci dei sacerdoti nuovi</h2>

<p>
    Signore, donaci dei sacerdoti nuovi, plasmati su di te. Sacerdoti adatti al mondo di oggi, che resistano a tutti gli sbandamenti e a tutte le mode. Sacerdoti pieni di Spirito Santo; preti innamorati di Te, dell'Eucaristia, della Parola; preti spezzati alla preghiera. Sacerdoti che non guardano l'orologio quando stanno davanti a te; preti capaci di pregare di giorno e di notte, capaci come Gesù, di passare anche le notti in orazione. Sacerdoti appassionati dei giovani, dei poveri, degli ultimi. Sacerdoti rotti a tutte le carità, che sanno accogliere il drogato, il carcerato, la ragazza che abortisce, l'omosessuale, la coppia sfasciata; capaci di tenerezza e di misericordia per tutte le disperazioni del mondo di oggi.
</p>

<p>
    Signore, mandaci dei sacerdoti da battaglia, umili, senza storie per la testa; umili e fedeli alla Chiesa, che insegnano ad amare i mali della Chiesa, che si puntano il dito addosso prima di puntarlo sugli altri.
</p>

<p>
    Mandaci preti senza storie borghesi, allenati al sacrificio, che sanno parlare ai giovani di rinuncia, che vivono la povertà evangelica, che sanno dividere tutto quello che hanno con il povero.
</p>

<p>
    Mandaci preti aggiornati, con una teologia dagli scarponi ferrati che sa resistere alle mode di pensiero e ai compromessi mondani. Sacerdoti che non si aggiogano ai carri di chi la sa più lunga dei Vescovi e del Papa.
</p>

<p>
    Mandaci preti di punta; sacerdoti creativi, dal cuore grande come il cuore di Cristo, instancabili nell'insegnare, nel guidare, nel formare. Sacerdoti costanti, resistenti, tenaci.
</p>

<p>
    Mandaci sacerdoti profetici, forti, umili, che non si scandalizzano di nessuna miseria umana. Mandaci preti che si sentano peccatori come noi laici, fedeli e fieri del loro celibato; sacerdoti limpidi che portino il Vangelo stampato nella loro vita più che nelle loro parole.
</p>

<p>
    Signore, donaci il coraggio di chiedere preti santi e di meritarli almeno un poco, con la preghiera umile, costante e coraggiosa.
</p>

<p>
    Maria, Madre dei sacerdoti, Madre della Chiesa, aggiungi tu quello che manca a questa preghiera e presentala a Cristo per noi. Amen.
</p>

<div class="ref">P. Gasparino</div>

<h2>Litanie a S .Giovanni Maria Vianey</h2>

<div class="prayer-group">
    <litany responce="Signore, pietà.">
        Signore, pietà,
    </litany>
    <litany responce="Cristo, pietà.">
        Cristo, pietà,
    </litany>
    <litany responce="Signore, pietà.">
        Signore, pietà,
    </litany>
    <litany responce="Cristo, ascoltaci.">
        Cristo, ascoltaci,
    </litany>
    <litany responce="Cristo, esaudiscici.">
        Cristo, esaudiscici,
    </litany>
    <litany responce="abbi pietà di noi.">
        Padre dei cielo, che sei Dio,
        Figlio, Redentore del mondo, che sei Dio,
        Spirito Santo, che sei Dio,
        Santa Trinità, unico Dio,
    </litany>
</div>

<div class="prayer-group">
    <litany responce="prega per noi.">
        Santa Maria,
        San Giovanni Maria Vianney,
        Santo Curato d'Ars,
        Immagine di Cristo Sacerdote,
        Immagine di Cristo Buon Pastore,
        Patrono dei parroci,
        Modello dei sacerdoti,
        Maestro di formazione sacerdotale,
        Modello di virtù sacerdotali,
        Sacerdote dell'Eucaristia celebrata ed adorata,
        Adoratore fedele del Santissimo Sacramento,
        Servitore devoto del Cuore Immacolato di Maria,
        Zelante per la salvezza delle anime,
        Pastore fermo e prudente,
        Divorato dallo zelo apostolico,
        Modello di purezza,
        Valente imitatore delle sofferenze di Cristo,
        Abisso di umiltà,
        Maestro di preghiera,
        Modello di unione con Dio,
        Amante della santa povertà,
        Amico premuroso dei poveri,
        Timoroso del giudizio divino,
        Apostolo della penitenza,
        Apostolo della misericordia,
        Premuroso verso i malati,
        Catechista infaticabile,
        Predicatore con parole di fede,
        Apostolo della santificazione della domenica,
        Martire del confessionale,
        Direttore saggio delle anime,
        Illuminato dallo Spirito del consiglio,
        Splendente di luce celeste,
        Compassionevole verso ogni miseria,
        Provvidenza degli orfani,
        Favorito dal dono dei miracoli,
        Abbandonato alla volontà di Dio,
        Soccorso di chi ti invoca,
        Fiducioso nei combattimenti spirituali,
        Coraggioso nelle prove,
        Fedele nelle tentazioni,
        Terrore del demonio,
        Giovanni Maria, che hai riconciliato tanti peccatori con Dio,
        Giovanni Maria, che hai soccorso tanti miseri,
        Giovanni Maria, che hai portato tanti sulla via del bene,
        Giovanni Maria, che avesti la grazia di una buona morte,
        Giovanni Maria, che vivi nella gloria del cielo,
    </litany>
</div>

<div class="prayer-group">
    <litany responce="perdonaci o Signore.">
        Agnello di Dio che togli i peccati del mondo,
    </litany>
    <litany responce="esaudiscici o Signore.">
        Agnello di Dio che togli i peccati del mondo,
    </litany>
    <litany responce="abbi pietà di noi.">
        Agnello di Dio che togli i peccati del mondo,
    </litany>
</div>

<div class="prayer-group">
    <prayer class="leader" red="C.">Prega per noi S. Giovanni Maria Vianney</prayer>
    <prayer red="A.">E saremo degni delle promesse di Cristo
    </prayer>
</div>

</body>