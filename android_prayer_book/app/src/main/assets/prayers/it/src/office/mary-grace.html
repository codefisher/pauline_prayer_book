<html>
<head>
    <title>30 ottobre
        Beata Vergine Maria, Mediatrice Di Grazia
        Memoria</title>
</head>
<body lang="it">

<h1 class="index"><span class="rubric">30 ottobre</span> <br />Beata Vergine Maria, Mediatrice Di Grazia</h1>

<h2><span class="rubric">Memoria</span></h2>

<h2>Ufficio delle letture</h2>


<reading label="Seconda lettura" longref="(Dalla Redemptoris Mater nn. 39.40.41, EV 10,1378-1380.1381.1386)"
         tagline="Mediazione materna della serva del Signore">
    Dalla Lettera enciclica <em>Redemptoris Mater</em> di san Giovanni Paolo II, papa
</reading>

<p>
    La maternità di Maria, pervasa fino in fondo dall’atteggiamento sponsale di «serva del Signore»,
    costituisce la prima e fondamentale dimensione di quella mediazione che la Chiesa confessa e
    proclama nei suoi riguardi (LG 62), e continuamente «raccomanda all’amore dei fedeli», poiché in
    essa molto confida. Infatti, bisogna riconoscere che prima di tutti Dio stesso, l’eterno Padre,
    si è affidato alla Vergine di Nazareth, donandole il proprio Figlio nel mistero
    dell’incarnazione. Questa sua elezione al sommo ufficio e dignità di Madre del Figlio di Dio,
    sul piano ontologico, si riferisce alla realtà stessa dell’unione delle due nature nella persona
    del Verbo (unione ipostatica). Questo fatto fondamentale di esser la Madre del Figlio di Dio, è
    sin dall’inizio una totale apertura alla persona di Cristo, a tutta la sua opera, a tutta la sua
    missione. Le parole «Eccomi, sono la serva del Signore» testimoniano questa apertura dello
    spirito di Maria, che unisce in sé in modo perfetto l’amore proprio della verginità e l’amore
    caratteristico della maternità, congiunti e quasi fusi insieme.
</p>
<p>
    Mediante tale «ardente carità», intesa a operare in unione con Cristo la restaurazione della
    «vita soprannaturale nelle anime» (LG 61), Maria entrava in modo del tutto personale nell’unica
    mediazione «fra Dio e gli uomini», che è la mediazione dell’uomo Cristo Gesù. Se ella stessa per
    prima ha sperimentato su di sé gli effetti soprannaturali di questa unica mediazione - già
    all’annunciazione era stata salutata come «piena di grazia», - allora bisogna dire che per tale
    pienezza di grazia e di vita soprannaturale era particolarmente predisposta alla cooperazione
    con Cristo, unico mediatore dell’umana salvezza. E tale cooperazione è appunto questa mediazione
    subordinata alla mediazione di Cristo. Nel caso di Maria si tratta di una mediazione speciale ed
    eccezionale, fondata sulla sua «pienezza di grazia», che si traduceva nella piena disponibilità
    della «serva del Signore». In risposta a questa disponibilità interiore di sua madre, Gesù
    Cristo la preparava sempre più a diventare per gli uomini «madre nell’ordine della grazia». Ciò
    indicano, almeno in modo indiretto, certi particolari annotati dai Sinottici (Lc 11, 28); (Lc 8,
    20); (Mc 3, 32); (Mt 12, 47) e ancor più dal Vangelo di Giovanni (Gv 2, 1); (Gv 19, 25), che ho
    già messo in luce. A questo riguardo le parole, pronunciate da Gesù sulla Croce in riferimento a
    Maria e a Giovanni, sono particolarmente eloquenti.
</p>
<p>
    Con la morte redentrice del suo Figlio, la materna mediazione della serva del Signore ha
    raggiunto una dimensione universale, perché l’opera della redenzione comprende tutti gli uomini.
    Così si manifesta in modo singolare l’efficacia dell’unica ed universale mediazione di Cristo
    «fra Dio e gli uomini». La cooperazione di Maria partecipa, nel suo carattere subordinato,
    all’universalità della mediazione del Redentore, unico mediatore.
</p>
<p>
    La gloria di servire non cessa di essere la sua esaltazione regale: assunta in Cielo, ella non
    termina quel suo servizio salvifico, in cui si esprime la mediazione materna, «fino al perpetuo
    coronamento di tutti gli eletti» (LG 62).Così colei, che qui sulla terra «serbò fedelmente la
    sua unione col Figlio sino alla Croce», continua a rimanere unita con lui, mentre ormai «tutto è
    sottomesso a lui, fino a che egli sottometta al Padre se stesso e tutte le creature». Così nella
    sua assunzione al Cielo, Maria è come avvolta da tutta la realtà della comunione dei santi, e la
    stessa sua unione col Figlio nella gloria è tutta protesa verso la definitiva pienezza del
    Regno, quando «Dio sarà tutto in tutti».
</p>

<reading label="Responsorio"></reading>

<p class="noindent">
    <sp>R/</sp> Per la santa Madre di Dio, <span class="rubric">*</span> la vita perduta ci è stata ridonata.
    <br />
    <sp>V/</sp> Dal cielo ha ricevuto il Figlio e ha generato al mondo il Salvatore.
    <br />
    <sp>R/</sp> La vita perduta ci è stata ridonata
</p>

<reading label="Orazione"></reading>

<litany>
    O Signore Gesù Cristo, unico nostro mediatore presso il Padre,
    che ti sei degnato di costituire la Santissima Vergine,
    Tua Madre, Madre nostra e Mediatrice presso di te,
    concedi benigno che chiunque si avvicini a te chiedendo grazie,
    sia rallegrato per riceverle tutte tramite lei.
    Tu che vivi e regni con Dio Padre, nell’unità dello Spirito Santo,
    per tutti i secoli dei secoli.
</litany>

<h2>Lodi Mattutine</h2>

<p class="noindent">
    <span class="rubric">Ant. al Ben:</span> O santa Madre di Dio,
    dal tuo purissimo grembo,
    sgorga la fonte di tutte le grazie.
</p>

<h2>Vesperi</h2>

<p class="noindent">
    <span class="rubric">Ant. Al. Magn:</span> O santa Vergine Maria,
    madre di grazia e di misericordia,
    da te è sorto Cristo, nostro mediatore e salvatore.
</p>

</body>