<html>
<head>
    <title>28 febbraio
        San Giovanni Cassiano, abate
        Memoria</title>
</head>
<body lang="it">

<h1 class="index"><span class="rubric">28 febbraio</span> <br /> San Giovanni Cassiano, abate</h1>

<h2><span class="rubric">Memoria</span></h2>


<p class="instruction">
    Dal Comune dei pastori, eccetto quanto segue:
</p>

<h2>Ufficio delle letture</h2>


<reading label="Seconda lettura" longref="(Liber III, Conlatio XVIII, 6, SC 64, 16-18)"
         tagline="Origine e inizio dell’Ordine degli anacoreti">
    Dalle <em>Conferenze ai monaci</em> di san Giovanni Cassiano, abate
</reading>

<p>
    Da questo numero di uomini perfetti [gli asceti] e, per così dire, da questa radice di santi, sortirono in seguito, quasi fiori e frutti, gli anacoreti. Io so che gli iniziatori di questa professione furono san Paolo e sant’Antonio: essi dunque, non, come certi altri, per causa della loro pusillanimità e della loro impazienza, ma per il desiderio di un profitto più elevato e della contemplazione divina raggiunsero i segreti della solitudine, sebbene si vada dicendo che il primo di loro [Paolo], indotto dalla necessità, si sia rifugiato nel deserto per sfuggire alle insidie dei suoi parenti in tempo di persecuzione. Così, dunque, da questa disciplina, da me ora richiamata, ebbe origine l’altra specie di perfezione, i cui seguaci sono denominati meritamente anacoreti, vale a dire uomini segregati dal mondo, appunto perché essi, insoddisfatti della vittoria, con la quale erano riusciti, vivendo tra gli uomini, a superare le occulte insidie del demonio, bramosi invece di azzuffarsi contro i demoni con una lotta aperta e con un conflitto manifesto, non temono di penetrare nei vasti recessi del deserto a imitazione di Giovanni Battista: egli infatti rimase per tutta la vita in un deserto, come pure Elia ed Eliseo e coloro dei quali così l’Apostolo espone il ricordo: “Andarono in giro coperti di pelli di pecora e di capra, bisognosi, tribolati, maltrattati, di loro il mondo non era degno, vaganti per i deserti, sui monti e tra caverne e le spelonche della terra” (Eb 11, 37-38).
</p>
<p>
    Di essi così parla il Signore a Giobbe in maniera figurata: “Chi ha lasciato l’asino selvatico e chi ha sciolto i suoi legami? Gli ho dato io la steppa come sua casa e per dimora la terra salmastra. Dello strepito della città egli si ride e non ode gli urli del guardiano: gira per le montagne, che sono la sua pastura, e va in cerca di quanto è verde” (Gb 39, 5-8 LXX). E così pure nei Salmi: “Lo dicano i riscattati dal Signore, quelli che Egli liberò dalle mani del nemico” (Sal 106, 2), e subito appresso: “Vagarono nel deserto, nella steppa, non trovarono il cammino per una città, dove abitare. Erano affamati e assetati, veniva meno la loro vita. Nell’angoscia gridarono al Signore, ed Egli li liberò dalle loro angustie” (Sal 106,4-6). Anche Geremia così li descrive: “Beato l’uomo che porta il giogo fin dalla sua giovinezza; siederà solitario e resterà in silenzio, perché è il Signore che gli ha imposto quel peso” (Lam 3, 27-28). Nella loro spiritualità intima e nelle loro opere così essi ripetono il canto del salmista: “Sono simile al pellicano del deserto, e sono divenuto come il passero solitario sopra il tetto” (Sal 101, 7-8).
</p>

<reading label="Responsorio"></reading>

<p class="noindent">
    <sp>R/</sp> Stabilitisi in quella solitudine vastissima, vivono separati dalla presenza di tutti gli uomini. <span class="rubric">*</span> Sono in grado di annunciare cose che appaiono impossibili agli inesperti ed ignari.
    <br />
    <sp>V/</sp> Più sublime è l’anacoresi quanto lo è la contemplazione di Dio.
    <br />
    <sp>R/</sp> Sono in grado di annunciare cose che appaiono impossibili agli inesperti ed ignari.
</p>

<reading label="Orazione"></reading>

<litany>
    O Dio, che in san Giovanni Cassiano ci hai donato un esempio di perfezione evangelica,
    fa’ che attraverso le alterne vicende della vita
    amiamo con tutto il cuore le verità del Cielo.
    Per il Signore nostro Gesù Cristo, tuo Figlio, che è Dio,
    e vive e regna con te, nell’unità dello Spirito Santo,
    per tutti i secoli dei secoli.
</litany>

<h2>Lodi Mattutine</h2>

<!-- Common of Men Saints, For a Religious, Evening Prayer I, Cf Luke 14:33 -->
<p class="noindent">
    <span class="rubric">Ant. al Ben:</span> Chi non rinuncia a tutti i suoi beni,
    non può essere mio discepolo, dice il Signore.
</p>


<h2>Vesperi</h2>

<!--  Common of Men Saints, For one Saint, Evening Prayer II, Cf Matthew 25:23  -->
<p class="noindent">
    <span class="rubric">Ant. Al. Magn:</span> Vieni, servo buono e fedele,
    entra nella gioia del tuo Signore.
</p>

</body>