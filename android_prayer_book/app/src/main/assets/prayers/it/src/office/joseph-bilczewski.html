<html>
<head>
    <title>20 marzo
        San Giuseppe Bilczewski, vescovo
        Memoria facoltativa</title>
</head>
<body lang="it">

<h1 class="index"><span class="rubric">20 marzo</span> <br /> San Giuseppe Bilczewski, vescovo</h1>

<h2><span class="rubric">Memoria facoltativa</span></h2>


<p class="instruction">
    Dal Comune dei pastori, eccetto quanto segue:
</p>

<h2>Ufficio delle Letture</h2>


<reading label="Seconda lettura" longref="(23 ottobre 2005, in AAS 98 [2006], pp. 641-642)"
         tagline="Di tutti i precetti del servire Dio si parlerà soprattutto dell’amore fraterno">
    Dalla <em>Lettera Decretale con cui si attribuiscono al Beato Giuseppe Bilczewski gli onori dei Santi</em>
    di Benedetto XVI, Papa
</reading>

<p>
    Tutta la vita del Beato Giuseppe Bilczewski è stata illuminata dalla fede, che nutrì con lo stesso Verbo di Dio e con la Divina Liturgia, creando altissima consonanza tra le verità in cui credeva e quelle che insegnava, le attività pastorali e la vita quotidiana, dedita completamente a Dio e alla Chiesa.
</p>
<p>
    Nacque il 26 aprile 1860 a Wilamowice, nella parte meridionale dell’attuale Polonia, allora tra i confini dell’Impero Austro-Ungarico. Conseguì il Diploma di maturità nel 1880 ed entrò nel Seminario Maggiore di Cracovia. Il 6 luglio 1884 fu ordinato sacerdote di Cracovia dal suo Vescovo diocesano. Nel 1886 conseguì il Dottorato in Teologia presso l’Università degli Studi di Vienna. Terminò gli studi poi anche a Roma e a Parigi. Nel 1890 superò a Cracovia l’esame di abilitazione presso l’Università Jagellonica. L’anno seguente venne nominato professore di teologia dogmatica presso l’Università Giovanni Casimiro a Leopoli. Qui ricoprì anche la carica di decano della facoltà di teologia e di Rettore della medesima Università. Nella disciplina teologica fu tra i primi a considerare la memoria archeologica come «luogo teologico»; di questo argomento trattò nel libro dal titolo: «L’Eucaristia alla luce delle antiche pitture e iscrizioni». L’Eucaristia celebrata, diceva, e ricevuta oggi dalla Chiesa cattolica, è la stessa che vissero gli Apostoli e alla quale credettero.
</p>
<p>
    La sua intelligenza e le sue doti interiori furono note all’Imperatore d’Austria Francesco Giuseppe, che lo propose come candidato per la Sede vacante metropolitana di Leopoli. Il Sommo Pontefice Leone XIII accolse questo consiglio e nominò Arcivescovo di Leopoli dei Latini Giuseppe Bilczewski, che il 20 gennaio 1901 venne consacrato episcopo.
</p>
<p>
    Arcivescovo, volle dedicare tutto se stesso per la santa Chiesa. Emerse per la grande bontà di cuore, l’umiltà, la pietà, l’attività pastorale e l’operosità, che provenivano dal suo amore di Dio e del prossimo. Massimamente fu sollecito nel promuovere le vocazioni al sacerdozio, nella preparazione attenta dei giovani alla partecipazione attiva e feconda della liturgia, nello svolgere la catechesi e il suo legame con l’Eucaristia. Promosse la costruzione di chiese e luoghi sacri, di scuole e di asili infantili. Le sue omelie, lettere pastorali ed esortazioni ai fedeli indicavano grande fede, ma anche l’intento di risolvere i problemi. Aiutò in modo spirituale e materiale quelle opere che nascevano nella stessa arcidiocesi. La sua vita santa, piena di preghiera e di attività, procurò che egli venisse grandemente stimato da tutte le confessioni religiose, riti e Nazioni presenti nell’Arcidiocesi.
</p>
<p>
    In Galizia era da tutti ritenuto espertissimo nella dottrina sociale della Chiesa, in armonia con le indicazioni di Leone XIII date nella «Rerum Novarum». Considerando le questioni sociali, sempre difendeva i poveri e il popolo, ritenendo fondamento della vita sociale la giustizia e l’amore cristiano. Nel periodo della prima guerra mondiale, mentre odio e disprezzo dominavano, indicò alle persone l’amore infinito di Dio, che dà il perdono dei peccati e delle offese. A tutti parlava dell’osservanza dei comandamenti di Dio, soprattutto dell’amore fraterno. Proponeva la soluzione delle questioni sociali della famiglia e dei giovani fondandosi sull’amore di Dio e del prossimo.
</p>
<p>
    La carità pastorale scaturiva dal Santo per questo suo profondo legame con Dio, che coltivava con le preghiere e la stessa abnegazione di sé. Spesso sostava anche a lungo nell’adorazione eucaristica dinanzi al Santissimo Sacramento, da cui traeva le forze per progredire nella via della santità e purificare la propria anima. Chiedeva soltanto la gloria di Dio e la salvezza delle anime. Per amore di Cristo volle servire tutti in modo generoso e semplice. Fu distaccato dalle cose materiali e temperante nell’uso dei beni terreni.
</p>
<p>
    Nei 23 anni del suo ministero il volto pastorale dell’arcidiocesi di Leopoli mutò. Il 20 marzo 1923 morì e, secondo il suo desiderio, venne sepolto nel Cimitero «Janowski», detto anche «Cimitero dei poveri».
</p>

<reading label="Responsorio" ref="Fil 3, 17; 4, 9; 1 Cor 1, 10"></reading>

<p class="noindent">
    <sp>R/</sp> Fatevi miei imitatori: ciò che avete imparato, ricevuto, ascoltato e veduto in me; questo dovete fare. <span class="rubric">*</span> E il Dio della pace sarà con voi.
    <br />
    <sp>V/</sp> Vi esorto, per il nome del Signore nostro Gesù Cristo, ad essere unanimi nel parlare.
    <br />
    <sp>R/</sp> E il Dio della pace sarà con voi.
</p>

<reading label="Orazione"></reading>

<litany>
    O Dio, che a San Giuseppe, vescovo,
    hai donato zelo apostolico e pietà verso il mistero Eucaristico,
    concedi, ti preghiamo, che per la sua intercessione
    veniamo abbondantemente saziati con il pane della vita
    e godiamo del pegno di eternità.
    Per il Signore nostro Gesù Cristo, tuo Figlio, che è Dio,
    e vive e regna con te, nell’unità dello Spirito Santo,
    per tutti i secoli dei secoli.
</litany>


</body>