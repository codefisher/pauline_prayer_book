<html>
<head>
    <title>3 novembre
        Commemorazione Di Tutti I Defunti Dell’ordine</title>
</head>
<body lang="en">

<h1 class="index"><span class="rubric">3 novembre</span> <br/> Commemorazione Di Tutti I Defunti Dell’ordine</h1>

<h2><span class="rubric">Memoria</span></h2>

<p class="instruction">
    Dal Ufficio dei defunti eccetto quanto segue
</p>

<h2>Ufficio delle letture</h2>

<reading label="Seconda lettura" longref="(Dives in Misericordia, n. 8, in AAS 72 [1980] 1203-1207)"
         tagline="Amore più potente della morte, più potente del peccato">
    Dalla Lettera enciclica <em>Dives in Misericordia</em> di san Giovanni Paolo II, papa
</reading>

<p>
    La croce di Cristo sul Calvario è anche testimonianza della forza del male verso lo stesso
    Figlio di Dio.Ed ecco, proprio in Cristo, viene fatta giustizia del peccato a prezzo del suo
    sacrificio, della sua obbedienza «fino alla morte» (Fil 2, 8). Colui che era senza peccato, «Dio
    lo trattò da peccato in nostro favore» (2 Cor 5, 21). Viene anche fatta giustizia della morte
    che, dagli inizi della storia dell’uomo, si era alleata col peccato. Questo far giustizia della
    morte avviene a prezzo della morte di colui che era senza peccato e che unico poteva – mediante
    la propria morte – infliggere morte alla morte (cfr. 1 Cor 15, 54 s.). In tal modo <em>la croce di
    Cristo</em>, sulla quale il Figlio, consostanziale al Padre, <em>rende piena giustizia a Dio, è anche una
    rivelazione radicale della misericordia</em>, ossia dell’amore che va contro a ciò che costituisce la
    radice stessa del male nella storia dell’uomo: contro al peccato e alla morte.
</p>
<p>
    Nel mistero pasquale viene oltrepassato il limite del molteplice male, di cui l’uomo diventa
    partecipe nell’esistenza terrena: la croce di Cristo, infatti, ci fa comprendere le più profonde
    radici del male, che affondano nel peccato e nella morte, e così diventa un segno escatologico.
    Soltanto nel compimento escatologico e nel definitivo rinnovamento del mondo, <em>l’amore in tutti
    gli eletti vincerà le sorgenti più profonde del male</em>, portando quale frutto pienamente maturo il
    Regno della vita e della santità e dell’immortalità gloriosa.
</p>
<p>
    Fino a che «le cose di prima» non passeranno (cfr. Ap 21, 4), la croce rimarrà quel «luogo», al
    quale potrebbero riferirsi ancora altre parole dell’Apocalisse di Giovanni: «Ecco, sto alla
    porta e busso. Se qualcuno ascolta la mia voce e mi apre la porta, io verrò da lui, cenerò con
    lui ed egli con me» (Ap 3, 20). In modo particolare, Dio rivela anche la sua misericordia,
    quando sollecita <em>l’uomo alla «misericordia» verso il suo proprio Figlio, verso il Crocifisso</em>.
</p>
<p>
    Infatti Cristo, che il Padre «non ha risparmiato» (Rm 8, 32) in favore dell’uomo e che nella sua
    passione e nel supplizio della croce non ha trovato misericordia umana, nella sua risurrezione
    ha rivelato la pienezza di quell’amore che il Padre nutre verso di lui e, in lui, verso tutti
    gli uomini. «Non è un Dio dei morti, ma dei viventi» (Mc 12, 27). Nella sua risurrezione Cristo
    <em>ha rivelato il Dio dell’amore misericordioso, proprio perché ha accettato la croce come via alla
        risurrezione</em>.
</p>
<p>
    Ecco il Figlio di Dio, che nella sua risurrezione ha sperimentato in modo radicale su di sé la
    misericordia, cioè l’amore del Padre che è <em>più potente della morte</em>. Ed è anche lo stesso Cristo,
    Figlio di Dio, che al termine – e, in un certo senso, già oltre il termine – della sua missione
    messianica, rivela se stesso come fonte inesauribile della misericordia, del medesimo amore che,
    nella prospettiva ulteriore della storia della salvezza nella Chiesa, deve perennemente
    confermarsi <em>più potente del peccato</em>. Il Cristo pasquale è l’incarnazione definitiva della
    misericordia, il suo segno vivente: storico-salvifico ed insieme escatologico. Nel medesimo
    spirito, la liturgia del tempo pasquale pone sulle nostre labbra le parole del Salmo: <em>Canterò in
    eterno le misericordie del Signore</em> (cfr. Sal 89 [88], 2).
</p>

<reading label="Responsorio" ref=" Cfr. Ap 21, 4; Mt 5, 4"></reading>


<p class="noindent">
    <sp>R/</sp> Dio tergerà ogni lacrima dai loro occhi; <span class="rubric">*</span> non ci sarà più la morte, né lutto, né lamento, né affanno, perché le cose di prima sono passate.
    <br />
    <sp>V/</sp> Beati gli afflitti, perché saranno consolati.
    <br />
    <sp>R/</sp> Non ci sarà più la morte, né lutto, né lamento, né affanno, perché le cose di prima sono passate.
</p>


<reading label="Orazione"></reading>

<litany>
    O Dio, gloria dei credenti e vita dei giusti,
    che ci hai salvati con la morte e risurrezione del tuo Figlio,
    sii misericordioso con i nostri fratelli e sorelle defunti monaci,
    e parenti e benefattori del nostro Ordine,
    affinché coloro che hanno conosciuto il mistero della nostra risurrezione
    meritino di ricevere i gaudi dell’eterna beatitudine.
    Per il Signore nostro Gesù Cristo, tuo Figlio, che è Dio,
    e vive e regna con te, nell’unità dello Spirito Santo,
    per tutti i secoli dei secoli.
</litany>

</body>