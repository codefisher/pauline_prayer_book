<html>
<head>
    <title>19 gennaio San Macario il Grande, abate Memoria facoltativa</title>
</head>
<body>

<h1 class="index"><span class="rubric">19 gennaio</span> <br /> San Macario il Grande, abate</h1>

<h2><span class="rubric">Memoria facoltativa</span></h2>


<p class="instruction">
    Dal Comune dei pastori, eccetto quanto segue:
</p>

<h2>Ufficio delle letture</h2>


<reading label="Seconda lettura" longref="(Liber II, Conlatio XV, 3, SC 54, 212-214)"
         tagline="Un morto risuscitato dall’abate Macario">
    Dalle <em>Conferenze ai monaci</em> di san Giovanni Cassiano, presbitero e abate
</reading>

<p>
    È così che noi ricordiamo come venne risuscitato un morto da parte dell’abate Macario, il quale
    per primo trovò la sua abitazione nel deserto di Scete. Infatti, poiché un certo eretico,
    seguace della perfida eresia di Eunomio, cercava di pervertire con la sua arte diabolica la
    sincerità della fede cattolica e già aveva ingannato un gran numero di uomini, il beato Macario,
    pregato dai fedeli cattolici, profondamente preoccupato per la rovina recata da una sovversione
    così grave, intervenne allo scopo di liberare la semplicità della fede, professata in tutto
    l’Egitto, dal naufragio di quella infedeltà. Allorché dunque l’eretico cercò di affrontarlo con
    la sua arte dialettica, procurando di condurre lui, ignorante, nel groviglio del bosco
    aristotelico, il beato Macario, tanto per concludere quella loquacità con la brevità tutta
    dell’Apostolo, così disse: «Il regno di Dio non consiste in parole, ma in potenza (1 Cor 4, 20);
    rechiamoci perciò presso i sepolcri e invochiamo il nome del Signore sopra il morto che noi
    incontreremo per primo, e così, coma sta scritto, dimostriamo la nostra fede in rapporto alle
    opere (cfr. Gc 2, 14), in modo che siano in evidenza, con quella testimonianza, le prove assai
    manifeste della vera fede, e così noi siamo in grado di dimostrare la perspicacia della verità,
    non con le vane dispute delle parole, ma con la potenza dei miracoli e con quel giudizio che non
    può essere ingannato». All’udir questo discorso l’eretico […] se ne fuggì e ben presto si
    allontanò da tutto l’Egitto.
</p>
<p>
    Non appena dunque il beato Macario si avvicinò alla tomba di uno che era morto da moltissimo
    tempo, così prese a parlare: «O uomo, se fosse venuto qui, assieme a me, quell’eretico, figlio
    di perdizione, e in sua presenza, invocando il nome di Cristo, io ti avessi chiamato per nome,
    dichiara, davanti a tutti costoro, che per poco non furono sommersi dalle sue frodi, se tu
    saresti risorto». Egli allora, risorgendo, rispose affermativamente con un «sì». E poiché
    l’abate Macario lo interrogò per sapere che cosa egli fosse stato durante la vita, in quale età
    fosse vissuto e se avesse conosciuto il nome di Cristo in quel suo tempo, egli rispose d’essere
    vissuto in epoca molto antica, nell’età dei re, e dichiarò di non aver mai udito in quei tempi
    il nome di Cristo.
</p>
<p>
    Fu allora che l’abate Macario gli disse: «Dormi in pace, in attesa d’essere risuscitato da
    Cristo nella tua condizione, alla fine dei tempi, con tutti gli altri». Pertanto, questa sua
    virtù e questa sua grazia, per quanto dipendeva da lui, sarebbero rimaste forse per sempre
    sconosciute, se la necessità di tutta quella provincia immersa nel pericolo e la piena devozione
    di lui per Cristo, col suo amore per lui così sincero, non l’avessero indotto a compiere quel
    miracolo.
</p>



<reading label="Responsorio" ref="Cfr. Mt 22, 37-39; Gc 2, 17-18"></reading>

<p class="noindent">
    <sp>R/</sp> Amerai il Signore Dio tuo con tutto il cuore, con tutta la tua anima e con tutta la tua mente e il prossimo tuo come te stesso. <span class="rubric">*</span> Mostrami la tua fede senza le opere e io con le mie opere ti mostrerò la mia fede.
    <br />
    <sp>V/</sp> La fede se non ha le opere è morta in se stessa.
    <br />
    <sp>R/</sp> Mostrami la tua fede senza le opere e io con le mie opere ti mostrerò la mia fede.
</p>


<reading label="Orazione"></reading>

<litany>
    O Dio, Padre onnipotente, fa’ che possiamo anche noi essere resi degni del sommo amore per te
    con l’imitazione della condotta di san Macario abate,
    in modo da ottenere una ricompensa simile alla sua
    dall’eterna sorgente del nostro Salvatore Gesù Cristo.
    Egli è Dio e vive e regna con te, nell’unità dello Spirito Santo,
    per tutti i secoli dei secoli. Amen.
</litany>

<h2>Lodi Mattutine</h2>

<p class="noindent">
    <span class="rubric">Ant. al Ben:</span> Hai ricevuto da Dio benedizione e salvezza,
    tu che hai sempre cercato il Signore.
</p>

<h2>Vesperi</h2>

<!-- Psalm 32(33):18 -->
<p class="noindent">
    <span class="rubric">Ant. Al. Magn:</span> Lo sguardo del Signore sull’uomo che lo teme:
    beati coloro che sperano nella sua misericordia.
</p>

</body>