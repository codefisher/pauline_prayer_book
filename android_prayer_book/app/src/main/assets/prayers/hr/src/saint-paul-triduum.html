<html>
<head>
    <title>Trodnevnica sv. Pavlu Tebanskomu</title>
</head>
<body class="indent">

<h1>Trodnevnica sv. Pavlu Tebanskomu</h1>

<h2>Tko je bio Sv. Pavao Tebanski</h2>

<p>
    <strong>Sveti Pavao Prvi Pustinjak</strong> (oko 227. – 343.) rodio se i živio u egipatskome gradu Tebi, u kršćanskoj obitelji, te je u vrijeme progonâ cara Decija bio primoran pobjeći u pustinju. Ondje je, Božjim nadahnućem, ostao živjeti te je cijelo stoljeće proveo u molitvi i postu, u šutnji i samozatajnosti. Nakon sv. Ivana Krstitelja postaje prvi pustinjak čiji će život nadahnuti nebrojene kasnije eremite, monahe i redovníke. Potkraj života posjetio ga je sv. Antun opat, doživjevši njegov slavni ulazak u nebo, a njegov je skroviti život opisao sv. Jeronim. Zaštitnik je egipatskih kršćanâ, djece i mladih, progonjenih, napuštenih, odbačenih te osoba koje se bore s osjećajem usamljenosti i tjeskobe.
</p>

<p>
    U 13. stoljeću, zalaganjem mađarskoga kanonika, bl. Euzebija Ostrogonskoga, nastaje red koji odabire sv. Pavla za svojega praoca i utemeljitelja – pavlini – vrlo zaslužni u hrvatskoj povijesti, umjetnosti, duhovnosti. Danas su ovi »bijeli fratri« redovnička zajednica koja promiče pobožnost Majci Božjoj, pustinjskim ocima i svetim anđelima čuvarima osobito služeći u duhovnim obnovama, duhovnim vodstvom, sakramentom ispovijedi; vodeći zajednice nove evangelizacije, a na poseban način sudjelujući i u borbi za život nerođene djece.
</p>

<p>
    Pavlini trenutačno imaju tri samostana u Hrvatskoj: Karlovac – Kamensko, Svetice (kod Ozlja) i Sv. Petar u Šumi (Istra). Središte Reda nalazi se u samostanu Jasna Gora u Poljskoj, gdje su pavlini stoljetni čuvari slike Majke Božje, tzv. Crne Gospe. Sveti Pavao osobito je cijenjen kod koptskih kršćanâ. U egipatskoj pustinji nalazi se ogroman samostan i pećina s grobom u kojemu se čuva njegovo tijelo. U istočnim Crkvama njegov je lik posebno štovan i ljubljen, a sljedbenike njegova načina života susrećemo po cijelome svijetu. Smatra se da je sv. Pavao i prazačetnik molitve krunice jer je prema predaji koristio kamenčiće za molitvu Psalama.
</p>

<p>
    Cijelo stoljeće Gospodin ga je providonosno hranio kruhom te nam i u tome znaku može biti putokaz pouzdanja u Boga koji sve proviđa pa i u najtežim životnim okolnostima.
</p>

<h2>Komu je namijenjena ova molitva</h2>

<p>
    »Molitvena trodnevnica« ponuda je vjernicima da se odvaže u svojim osobnim poteškoćama obratiti za nebeski zagovor ovomu svecu iz davne prošlosti. Ova se pobožnost može moliti kao devetnica ili kao trodnevnica, kao priprema prije blagdana sv. Pavla (15. siječnja) ili u tjedan dana (septena); u nekoj žurnoj stvari ili samo povremeno, u prilikama i po potrebi; zajednički ili osobno. Namijenjena je prvenstveno:
</p>

<ul>
    <li>progonjenima i omalovažavanima zbog vjere, u obitelji, na radnome mjestu</li>
    <li>onima koji trpe zbog usamljenosti, strahova, tjeskobâ, depresije i svih sličnih mučnih duševnih i duhovnih stanjâ</li>
    <li>kao molitva za duše u čistilištu i umiruće; osobito za one koji odlaze s ovoga svijeta bez svetih sakramenata; za njihovo obraćenje</li>
</ul>

<p>
    Dobro je u vrijeme pobožnosti pristupiti i sakramentima pomirenja i euharistije. Pomaže i vrijeme šutnje. Načinimo sebi »malu pustinju srca« u kojoj ćemo se moliti ponizno i s pouzdanjem u Božju milosrdnu ljubav i dobrotu. Molimo srcem, razmatrajući, ostavljajući plodove molitve putovima Božje mudrosti, volje i providnosti. Možemo moliti sve odjednom, ili u dijelovima. Molitve su uglavnom preuzete iz pavlinske baštine.
</p>

<h2>Trodnevnica</h2>

<div class="prayer-group">
    <prayer red="I.">Sveti Pavao Tebanski kao mladić ostavlja obitelj i bježi u pustinju pred opasnošću progona kršćanâ. Gospodin ga je uzeo pod svoje okrilje, mijenjajući njegov život. Progonstvo mu postaje blagoslov. </prayer>
</div>

<h3>Psalam 88: <span>Vapaj iz nevolje</span></h3>

<psalm>
    Gospodine, Bože moj,
    vapijem danju,
    a noću naričem pred tobom.
    Neka dopre do tebe molitva moja,
    prigni uho k vapaju mome.
    Jer mi je duša zasićena patnjama,
    moj se život bliži Podzemlju.
    Broje me k onima
    što u grob silaze,
    postadoh sličan nemoćniku.
    Među mrtvima moj je ležaj,
    poput ubijenih što leže u grobu
    kojih se više ne spominješ,
    od kojih si ustegao ruku.
    Smjestio si me u jamu duboku,
    u tmine, u bezdan.
    Teško me pritišće ljutnja tvoja
    i svim me valima svojim prekrivaš.
    Udaljio si od mene znance moje,
    ȕčini da im gnusan budem:
    zatvoren sam, ne mogu izaći.
    Od nevolje oči mi gasnu:
    vapijem tebi, Gospodine,
    iz dana u dan,
    za tobom ruke pružam.
    Zar na mrtvima činiš čudesa?
    Zar će sjene ustati i hvaliti tebe?
    Zar se u grobu pripovijeda o tvojoj dobroti?
    O vjernosti tvojoj u Propasti?
    Zar se u tmini objavljuju čudesa tvoja
    i tvoja pravda u Zaboravu?
    Ipak ja vapijem tebi, Gospodine,
    prije jutra molitvom te pretječem.
    Zašto, Gospodine, odbacuješ dušu moju?
    Zašto sakrivaš lice od mene?
    Bijedan sam i umirem već od dječaštva,
    klonuh noseći tvoje strahote.
    Preko mene prijeđoše vihori tvojega gnjeva,
    strahote me tvoje shrvaše,
    okružuju me kao voda sveudilj,
    optječu me svi zajedno.
    Udaljio si od mene prijatelja i druga:mrak mi je znanac jedini.
</psalm>

<p>
    <strong>Slava Ocu&hellip;</strong>
</p>

<p>
    Razmišljaj u tišini srca. Ispitaj savjest. »Gdje leže uzroci mojih životnih problemâ? Jesam li oprostio/la onima koji su me povrijedili? Jesam li priznao/la Bogu sve svoje grijehe, padove, tamu? Čitam li Sveto pismo, molim li krunicu, činim li milosrdna djela prema bližnjima? Gledam li šire na svoje prilike, jesam li u ljudskim obzirima; znam li potražiti pomoć kad mi je teško?« Molim Duha Svetoga da mi razjasni moju duhovnu i duševnu muku te da mi dâ snage da se savršeno pouzdam u Gospodina Isusa Krista koji »ima svu vlast na nebu i na zemlji« i može me sretno izvesti iz svake moje nevolje.
</p>

<h2>Molitva Sv. Augustina</h2>

<div class="prayer-group">
    <prayer lines="lines">
        Dahni u mene, o, Duše Sveti, da moje misli budu svete.
        Djeluj u meni, o, Duše Sveti, da moja djela budu sveta.
        Vodi moje srce, o, Duše Sveti, da ljubim ono što je sveto.
        Ojačaj me, o, Duše Sveti, da branim sve što je sveto.
        Zaštiti me, o Duše Sveti, da i ja uvijek budem svet. Amen.
    </prayer>
</div>

<p>
    <strong>O, Isuse, Spasitelju, Gospodine i Bože moj</strong> koji si nas po žrtvi križa otkupio i pobijedio sotonsku vlast, molim te da me oslobodiš od svake đavolske prisutnosti i utjecaja zloga. To te molim: po Imenu tvojemu, po Krvi tvojoj, po Ranama tvojim, po Križu tvojemu; to te molim po zagovoru Marije, tvoje i moje Bezgrešne i prežalosne Majke. O krvi i vodo, što potekoste iz Kristova boka, potecite na me i od svega me očistite, oslobodite i ozdravite. Amen.
</p>

<p>
    <strong>U Isusovu imenu opraštam svim svojim progoniteljima!</strong> Odričem se duha malodušja, tjeskobe i straha! Odričem se samosažalijevanja, samoranjavanja, loših navezanosti i idola! Odričem se ogovaranja, tuženja, kritiziranja; pesimizma i povrijeđenosti! Odlučujem, uz pomoć Božju, da živim slobodno od duha opterećenosti samoćom i usamljenošću! Odlučujem, Božjom milošću, biti iscijeljen/a od slomljenosti srca i beznađa! U Isusovo ime. Amen.
</p>

<p>
    <strong>Marijo, Kraljice pustinjakâ i Kraljice anđelâ</strong>, zagovaraj me u životnim potrebama i trpljenjima duha, duše i tijela, dok te s velikom ljubavlju, predajući tebi u majčinsko Srce svoje prošnje, zazivam onako kako te svakodnevno pozdravljaju redovnici pavlini:
</p>

<h3>Raduj se Bogorodice, Djevice</h3>

<div class="prayer-group">
    <prayer lines="lines">
        <strong>Bezgrešna!</strong>
        Raduj se ti, kojoj anđeo radost navijesti!
        Raduj se ti, koja porodi Svjetlost vječne Svjetlosti!
        Raduj se, Majko, raduj se, Presveta Bogorodice,
        ti si jedina, Majko, netaknuta, tebe hvali svako stvorenje,
        Roditeljko Svjetlosti!
        Budi nam, molimo te, vjerna zagovornica
        kod Gospodina našega Isusa Krista!
    </prayer>
</div>

<p>
    <strong>Sveti Pavle Prvi Pustinjače</strong>, priteci mi u pomoć svojim moćnim zagovorom kod Gospodina, kojemu sada dolazim klanjajući se »u duhu i istini«, vapijući njegovu milosrđu da mi se smiluje u ovim mojim&hellip; (<em>navedi svoj trenutačni križ, žalost, bolest, nedoumicu, problem&hellip;</em>)
</p>

<div class="prayer-group">
    <litany responce="izmoli nam mir i radost!">
        Sveti Pavle, stjegonošo pustinjaka,
        Oče pustinjakâ,
        Učitelju monaškoga života,
        Ljubitelju samoće,
        Revnitelju savršenstva,
        Ogledalo uboštva,
        Uresu poniznosti,
        Ljubitelju čistoće,
        Pravi nasljedovatelju svetoga Ivana Krstitelja,
        Časni starče,
        Vjerni slugo Svevišnjega Kralja,
        Barjače naše vojne,
        Zaklone na našemu proputovanju,
        Strahu i užasu zloduha,
        Utočište napastovanima,
        Predan najvišemu motrenju,
        Gorući božanskom ljubavlju,
        Odijeljen od meteža svjetovnoga života,
        Uzore odricanja i posta,
        Posudo proročkoga duha,
        Ogledalo strpljivosti,
        Mužu bez tužbe,
        Revnitelju anđeoskoga života,
        Zaštito nedužnih,
        Koji si, raširivši ruke, predao svoj duh Bogu,
        Kojega su, poslije smrti, lavovi počastili ukopom,
        Kojega je veliki Antun sahranio,
        Kojega su anđeli u nebesa uveli,
        Koji si se pridružio koru blaženih:
    </litany>
</div>

<div class="prayer-group">
    <prayer red="II.">Sveti je Pavao u pustinji slušao Božji glas i otkrivao tajne njegova bića. U pustinjskoj oazi, uz izvor vode, stvorio je i »oazu duha«, odnosno »nebo na zemlji.« Pustinja ne mora biti zlo i nesreća: ondje nam Gospodin može silno progovoriti i spasonosno nas upućivati. Pavao je meditirao Psalme moleći ih svakoga dana, odbrojavajući kamenčiće koji su označavali te vjerske pjesme. I nama može pomoći sljedeća molitva koju prikazujemo u nakanu okrepe u pustinjama života.</prayer>
</div>

<h2>»Tebanska« krunica</h2>

<p class="instrunction">
– moli se na Gospinoj krunici
</p>

<div class="prayer-group">
    <prayer>Bože, u pomoć mi priteci!</prayer>
    <prayer red="-">Gospodine, pohiti da mi pomogneš!</prayer>
    <prayer>Gospodine Isuse Kriste, sine Božji, </prayer>
    <prayer red="-">smiluj nam se grešnicima!</prayer>
</div>

<p>
    <em>Oče naš&hellip;</em>
</p>

<h2>Sva »velika zrna«:</h2>

<div class="prayer-group">
    <prayer>Odvodiš me u pustinju, Bože:</prayer>
    <prayer red="-">i ondje progovaraš mojemu srcu! (usp. Hoš 2,16)</prayer>
</div>

<p>
    <em>Zdravo Marijo&hellip;</em>
</p>

<div class="prayer-group">
    <prayer>Sveti Pavle Tebanski;</prayer>
    <prayer red="-">moli za nas!</prayer>
    <prayer>Kraljice pustinjakâ;</prayer>
    <prayer red="-">zagovaraj nas!</prayer>
</div>

<h2>Sva »mala zrna«:</h2>

<div class="prayer-group">
    <prayer>Milosrdni Bože, utočište moje:</prayer>
    <prayer red="-">pogledaj na me i smiluj se meni!</prayer>
</div>

<h2>Završetak:</h2>

<div class="prayer-group">
    <prayer>Svet, svet, svet Gospodin Bog Sabaot:</prayer>
    <prayer red="-">puna su nebesa i zemlja slave tvoje! Hosana u visini!</prayer>
</div>

<p>
    <em>Slava Ocu&hellip;</em>
</p>

<div class="prayer-group">
    <prayer>Gospodine Bože Svemogući, koji si sv. Pavla Prvoga Pustinjaka, odvojenoga od svjetovne buke, udostojao na divan način pridružiti anđeoskim korovima, molimo te, očisti nas od svake zemaljske nečistoće i ispuni nas nebeskim darovima. Bože koji si učinio da je sveti Pavao u pustinji postigao svetost, učini po njegovu zagovoru da, razvijajući u sebi duh molitve i služenja, približimo se k tebi. Po Kristu, Gospodinu našemu.</prayer>
    <prayer>Amen.</prayer>
</div>

<div class="prayer-group">
    <prayer red="III.">Stvoreni smo za vječni život… Sve će patnje ovoga svijeta jednom proći… Svako trpljenje ima neki svoj smisao… Najvažnije je da ostanemo Isusovi, da spasimo besmrtnu dušu, »da se obratimo i da vjerujemo evanđelju« dok smo još na zemaljskome proputovanju. Ne smijemo zaboraviti one koji danas umiru! Ne smijemo zaboraviti duše u vatri čistilišta koje trebaju našu molitvu i pokoru! Molimo sada za njih, oslonjeni na zagovor svetoga Pavla Tebanskoga koji je preminuo blago, u molitvi, i bio uznesen na vječni pokoj.</prayer>
</div>

<div class="prayer-group">
    <litany responce="Kriste, budi milosrdan njihovim dušama!">
        Za umiruće u samoći:
        Za umiruće u teškim mukama:
        Za one koji umiru nepomireni s Bogom i s ljudima:
        Za one koji umiru ne poznajući Božju ljubav:
        Za one koji umiru u velikome strahu:
        Za one koji umiru bez ljubavi bližnjih:
        Za umiruće koji odbacuju milost obraćenja:
    </litany>
</div>

<div class="prayer-group">
    <litany responce="Kriste, primi ih u svoje kraljevstvo!">
        Za duše naših pokojnikâ:
        Za duše u čistilišnome ognju:
        Za duše svećenikâ i redovníkâ u čistilištu:
        Za duše u čistilištu koje su ondje najdulje:
        Za duše u čistilištu za koje nitko ne moli:
        Za duše onih koji su sebi oduzeli život:
        Za duše nerođene i nekrštene djece:
        Da znamo činiti pokoru i zadovoljštinu za svoje grijehe i za grijehe svijeta: Kriste, nauči nas po takvoj vjeri živjeti!
        Da se uvijek pouzdajemo u Božje neizrecivo milosrđe:
        Da se iskreno kajemo i da znamo praštati, kao što je nama oprošteno:
    </litany>
</div>

<h2>Na čast Djevice Marije, majke dušâ u čistilištu:</h2>

<div class="prayer-group">
    <prayer>Kraljice neba i zemlje, sveta majko Gospodina našega Isusa Krista, majko putujuće, trpeće i proslavljene Crkve, slatka majčice dušâ u čistilištu, čuj naše molitve! Neka plamen ljubavi tvojega Bezgrešnoga Srca prodre kroz čistilišni oganj čežnje i tuge za nebom i spasi mnoštvo duša koje vape za vječnim mirom! Preblaga majko, molimo te srcem i usnama, žarko i ustrajno: moli za ove duše, za koje je tvoj Sin, a naš Spasitelj, prolio svoju krv na križu Kalvarije! Zamoli nebeskoga Oca da im udijeli vječni pokoj, da njima i dušama koje će danas biti odvojene od tijela i zemlje On, naš Stvoritelj, po tvojemu zagovoru, otvori vrata nebeskoga Jeruzalema. Hvala ti, majko svih nas, Kraljice svih svetih, zaštitnice malenih i slabih! Amen.</prayer>
</div>

<p>
    <strong>Zdravo, Kraljice&hellip;</strong>
</p>

<div class="prayer-group">
    <litany responce="pouzdajem se u tebe, zauvijek. Amen!">
        Božanska providnosti:
    </litany>
    <litany responce="moli za nas!">
        Sveti Pavle Prvi Pustinjače, zaštitniče djece i mladih:
    </litany>
    <litany responce="moli za nas!">
        Blaženi Euzebije Ostrogonski, osnivatelju pavlínâ:
    </litany>
    <litany responce="štitite nas i branite od zloga!">
        Naši anđeli čuvari:
    </litany>
    <litany responce="pomozite nam svojim zagovorom!">
        Svi sveti pavlinskoga reda:
    </litany>
</div>

<p>Dozvolom: Generalni prior Reda sv. Pavla Prvoga Pustinjaka, P. Arnold Chrapkowski, OSPPE, 3. 3. 2017., Brojem78/ 2017., Jasna Gora, Poljska. Odgovara: Hrvatska pavlinska viceprovincija Marije Kraljice anđela, Kamensko 53, 47000 Karlovac.</p>
<p>Autor: P. Marko Kornelije Glogović, OSPPE</p>

</body>