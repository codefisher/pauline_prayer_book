<html>
<head>
    <title>Die 7 Novembris Sacrarum Reliquiarum</title>
</head>
<body>

<feast day="Die 7 Novembris" level="Duplex majus">Sacrarum Reliquiarum
    <span class="rubric">quæ in Ecclesiis Ordinis nostri asservantur</span></feast>


<reading label="Introitus" ref="Ps 33, 20-21"/>

<p dropcap="special">
    Multæ tribulatiónes justórum, et de his ómnibus liberávit eos Dóminus: Dóminus custódit ómnia ossa eórum: unum ex his non conterétur. Ps. Ibid 2 Benedícam Dóminum in omni témpore: semper laus ejus in ore meo. <span class="rubric"><sp>V/</sp></span> Gloria Patri.
</p>

<h2>
    <span class="rubric">Oratio</span>
</h2>

<p  dropcap="dropcap">
Auge in nobis, Dómine, resurrectiónis fidem, qui in Sanctórum tuórum Relíquiis mirabília operáris: et fac nos immortális glóriæ partícipes; cujus in eórum cinéribus pígnora venerámur. Per Dóminum.
</p>

<p class="rubric">
    Et fit Commemoratio Octavæ Omnium Sanctorum:
</p>

<h2>
    <span class="rubric">Oratio</span>
</h2>

<p  dropcap="dropcap">
    Omnípotens sempitérne Deus, qui nos ómnium Sanctórum tuórum mérita sub una tribuísti celebritáte venerári: quǽsumus; ut desiderátam nobis tuæ propitiatiónis abundántiam, multiplicátis intercessóribus, largiáris. Per Dóminum.
</p>

<reading longref="Eccli. 44, 10-15"><strong>Léctio Libri Sapiéntiæ</strong></reading>

<p  dropcap="dropcap">
    Hi viri misericórdiæ sunt, quorum pietátes non defuérunt: cum sémine eórum pérmanent bona, heréditas sancta nepótes eórum, et in testaméntis stetit semen eórum: et fílii eórum propter illos usque in ætérnum manent: semen eórum et glória eorum non derelinquétur. Córpora ipsórum in pace sepúlta sunt, et nomen eórum vivit in generatiónem et generatiónem. Sapiéntiam ipsórum narrent pópuli, et laudem eórum núntiet Ecclésia.
</p>

<p>
    <span class="rubric">Graduale Ps. 149, 5 et 1</span> Exultábunt Sancti in glória: lætabúntur in cubílibus suis. <span class="rubric"><sp>V/</sp></span> Cantáte Dómino cánticum novum: laus ejus in ecclésia sanctórum.
</p>

<p>
    Allelúja, allelúja. <span class="rubric"><sp>V/</sp> Ps. 67, 4</span> Justi epuléntur et exúltent in conspéctu Dei: et delecténtur in lætítia. Allelúja.
</p>

<reading longref="Luc. 6, 17-23" dropcap="dropcap">✠ <strong><span class="rubric">S</span>equéntia sancti Evangélii secúndum Lucam</strong></reading>

<p  dropcap="dropcap">
    In illo témpore: Descéndens Jesus de monte, stetit in loco campéstri, turba discipulórum ejus, et multitúdo copiósa plebis ab omni Judǽa, et Jerúsalem, et marítima, et Tyri, et Sidónis, qui vénerant, ut audírent eum et sanaréntur a languóribus suis. Et qui vexabántur a spirítibus immúndis, curabántur. Et omnis turba quærébat eum tángere: quia virtus de illo exíbat, et sanábat omnes. Et ipse, elevátis óculis in discípulos suos, dicébat: Beáti, páuperes: quia vestrum est regnum Dei. Beáti, qui nunc esurítis: quia saturabímini. Beáti, qui nunc fletis: quia ridébitis. Beáti éritis, cum vos óderint hómines, et cum separáverint vos et exprobráverint, et ejécerint nomen vestrum tamquam malum propter Fílium hóminis. Gaudéte in illa die et exsultáte: ecce enim, merces vestra multa est in cælo.
</p>

<p>
    <span class="rubric">C</span>redo <span class="rubric">ratione Octavæ.</span>
</p>

<p>
    <span class="rubric">Offertorium Ps. 67, 36</span> Mirábilis Deus in Sanctis suis: Deus Israël, ipse dabit virtútem et fortitúdinem plebi suæ: benedíctus Deus. Allelúja.
</p>

<h2>
    <span class="rubric">Secreta</span>
</h2>

<p  dropcap="dropcap">
    Implorámus, Dómine, cleméntiam tuam: ut Sanctórum tuórum, quorum Relíquias venerámur, suffragántibus méritis, hóstia, quam offérimus, nostrórum sit expiátio delictórum. Per Dóminum.
</p>

<p class="rubric">Pro Octava Omnium Sanctorum</p>

<h2>
    <span class="rubric">Secreta</span>
</h2>

<p  dropcap="dropcap">
    Múnera tibi, Dómine, nostræ devotiónibus offérimus: quæ et pro cunctórum tibi grata sint honóre Justórum, et nobis salutária, te miseránte, reddántur. Per Dóminum.
</p>

<p>
    <span class="rubric">Communio Ps. 32, 1</span> Gaudéte, justi, in Dómino: rectos decet collaudátio.
</p>

<h2>
    <span class="rubric">Postcommunio</span>
</h2>

<p  dropcap="dropcap">
    Multíplica super nos, quǽsumus, Dómine, per hæc sancta, quæ súmpsimus, misericórdiam tuam; ut, sicut in tuórum sollemnitáte Sanctórum, quorum Relíquias cólimus, pia devotióne lætámur; ita eórum perpétua societáte, te largiénte, frumámur. Per Dóminum.
</p>

<p class="rubric">Pro Octava Omnium Sanctorum</p>

<h2>
    <span class="rubric">Postcommunio</span>
</h2>

<p  dropcap="dropcap">
    Da, quǽsumus, Dómine fidélibus pópulis ómnium Sanctórum semper veneratióne lætári: et eórum perpétua supplicatióne muníri. Per Dóminum.
</p>

</body>
