<html>
<head>
    <title>Caput I: De Ordinis S. Pauli Primi Eremitae Missione</title>
</head>
<body class="constitutions" lang="la">

<h1 class="index">Caput I: De Ordinis S. Pauli Primi Eremitae Missione</h1>

<p>
    Ordinis nostri missio, spiritus et apostolica actuositas decursu saeculorum formabantur. Ipsum
    iam eius initium ac origo proprias vultus eiusdem notas impresserunt. Primi enim Paulini, qui
    beato Eusebio (+1270) procurante familiam instituerunt religiosam, ut eremitae amorem orationis
    et contemplationis Dei in solitudine necnon vitae austerae formam intulerunt.
</p>
<p>
    Pariter tamen in pastorali ministerio ad proximos directi erant. De quibus regula testatur, quae
    nostris Patribus a Bartholomaeo Quinqueeclesiensi (PÃ©cs) Episcopo data est: <em>Non solum
    irreprehensibiles, verum etiam exemplares se aliis exhibeant; ut sic possint Deo gratum et
    acceptabile servitium offerre: non solum sua bona conversatione, sed etiam de aliorum, quorum
    corda per eorum monita compungere dignabuntur, conversione et salute.</em>
</p>
<p>
    Eremitismus igitur super Danubium cultus, spiritualibus indigentiis hominum apertus seu in
    proximorum salutem propensus, ab ipsis primordiis Ordinis signum fuit clarum nostri spiritus.
</p>
<p>
    Multum ad hoc et permanenter regula S. Augustini contulit, quae Ordini a Sede Apostolica (s.
    XIV) concessa est. Sanctus Legislator omnibus normis et praescriptis Dei proximique dilectionis
    mandatum praeponens, et ipse tamquam theologus amoris et patronus christiani humanismi
    communiter habitus, per saecula in apostolicum animum Paulinorum vim exercebat, quo patrimonium
    nostrum novis valoribus ditavit.
</p>
<p>
    Ordo noster nova in dies loca pastoralia suscipiens, ambitum laborum suorum dilatabat
    missionalibus et paedagogicis - scientificis non exceptis. Perfecta saecula testantur
    Communitatem Paulinam actualibus necessitatibus Ecclesiae societatisque apertam fuisse. Quae
    flexibilitas, ut aiunt, simul ac diversitas mune rum actionumque pastoralium, semper tamen
    secundum Ordinis spiritum, stabile animi Familiae nostrae elementum exstitit.
</p>
<p>
    Locis templisque acceptis, quae regulariter effigiem Deiparae habuerunt eaque viva eiusdem
    cultus ac peregrinationum centra fiebant, Maria in spiritu, labore, gestisque Ordinis
    principalem notam impressit. Indole in communi nostra et fidelium sententia Ordo Marialis
    aestimamur. Sententia haec, crescenti in dies munere sanctuarii Claromontani in Ecclesia Polona
    et toto catholico orbe, roboratur. Id modo causa fuit, quare Summus Pontifex Joannes Paulus II
    unam ex principalioribus notis Ordinis Paulini charisma Claromontanum definiverit.
</p>
<p>
    Progressio Ordinis nostri continuam ostendit curam aequilibritatis servandae atque concentionem
    orationis et operae pastoralis. Cura haec in Decreto Perfec tae caritatis confirmatur: Item
    religiosos quae ex regula vel instituto vitam apostolicam intime consociant officio chorali
    observantiisque monasticis, ita rationem vivendi cum apostolatus sibi convenientis exigentiis
    componant ut suam formam vitae fideliter servent utpote quae eximio Ecclesiae bono cedat (<em>Perfectae Caritatis</em>. 9).
</p>
<p>
    Quae superius de progressione Ordinis dicuntur determinatum influxum in spiritualem diversitatem
    nostrae Familiae Paulinae, inter alias Communitates religiosas, exercuerunt atque propriam nobis
    activitatem apostolicam missionemque definiverunt.
</p>
<p>
    Directorium hoc utpote quod ideas et principia Constitutionum et concreto exponit ad melius
    intelligendas indolem et missionem Ordinis nostri serviturum est, ut eae perfectius vita et
    actione nostra in actum deducantur.
</p>

</body>