<html>
<head>
    <title>Die 20 ianuarii - Festum - Beati Eusebii de Strigonio, presbyteri Fundatoris Ordinis</title>
</head>
<body lang="la">

<h1 class="index"><span class="rubric">Die 19 ianuarii</span> <br /> Beati Eusebii de Strigonio, presbyteri <br />
    Fundatoris Ordinis</h1>

<h2><span class="rubric">Festum</span></h2>

<h2><span class="rubric">Ad Invitatorium</span></h2>

<p class="noindent">
    <span class="rubric">Ant.</span> Regem eremitarum Dominum, venite, adoremus.
</p>

<p class="instruction">
Psalmus invitatorius, ut in Ordinario.
</p>

<h2><span class="rubric">Ad Officium Lectionis</span></h2>

<reading label="Hymnus"></reading>

<psalm>
Ad patrem nostrum canticum ascendat,
viam ostendat quando eum cantemus,
quomodo debet strepitum spernere,
animum quaerere.

Vox eius ardet, et facit ardere,
trahit in unum incolas eremi,
ut flammae multae cumulantur unum,
et magis ardeant.

O quam iucundum, quam bonum apparet,
si cor multorum ducit vitam unam,
preces unitas ad caelos dirigit,
Dominum sic laudans.

Ordinis sic iam Regula sanctitur,
ostendens nobis viam secuturam,
non erimus nos oves aberrantes,
pastori carentes.

Animam nostram, o Eusebi, duce,
ad unitatem quomodo tendamus,
et doce nobis simul contendere
ad vias caelorum.

Pater Eusebi, ave paulinorum,
precibus heros in solitudine,
exemplum tuum faciat ardere
et nos et patriam.

Flammae Beati Eusebii flagrant
in nocte caeca monachis orphanis.
Ad consolandum preces flammescantur
fratrum monachorum.

Flos plebis nostrae, Sancti Paulini,
orate nobis apud Deum Patrem,
cum acri prece Sancti Eusebii
defendite plebem. Amen.
</psalm>


<reading label="Psalmodia"></reading>


<p class="noindent">
    <span class="rubric">1. ant.</span> Quiesce in Domino et expecta eum.
</p>

<p class="ref">Psalmus 36, 1-7. 11. 27-28b. 30-33a. 39-40</p>

<psalm>
    Noli aemulari in malignantibus, *
    neque zelaveris facientes iniquitatem.
    Quoniam tanquam fenum velociter arescent, *
    et quemadmodum herba virens decident.

    Spera in Domino et fac bonitatem, *
    et inhabitabis terram et pasceris in fide.
    Delectare in Domino, *
    et dabit tibi petitiones cordis tui.

    Committe Domino viam tuam et spera in eo,*
    et ipse faciet;
    Et educet quasi lumen iustitiam tuam, *
    et iudicium tuum tamquam meridiem.

    Quiesce in Domino et expecta eum; †
    noli aemulari in eo qui prosperatur in via sua, *
    in homine qui molitur insidias.
    Mansueti autem hereditabunt terram, *
    et delectabuntur in multitudine pacis.

    Declina a malo et fac bonum, *
    et inhabitabis in saeculum saeculi.
    Quia Dominus amat iudicium, *
    et non derelinquet sanctos suos.

    Os iusti meditabitur sapientiam, *
    et lingua eius loquetur iudicium;
    lex Dei eius in corde ipsius, *
    et non vacillabunt gressus eius.
    Considerat peccator iustum, *
    et quaerit mortificare eum;
    Dominus autem non derelinquet eum
    in manibus eius, *
    nec damnabit eum, cum iudicabitur.
    Expecta Dominum et custodi viam eius, *
    et exaltabit te ut hereditate capias terram.

    Salus autem iustorum a Domino, *
    et protector eorum in tempore tribulationis.
    Et adiuvabit eos Dominus et liberabit eos, †
    et eruet eos a peccatoribus et salvabit eos, *
    quia speraverunt in eo.
</psalm>

<p class="noindent">
    <span class="rubric">Ant.</span> Quiesce in Domino et expecta eum.
</p>

<p class="noindent">
    <span class="rubric">2. ant.</span> Pono Dominum in conspectu meo semper, propter hoc laetatum est cor meum.
</p>

<p class="ref">Psalmus 15</p>

<psalm>
    Conserva me, Deus, *
    quoniam speravi in te.

    Dixi Domino: «Dominus meus es tu, *
    bonum mihi non est sine te».
    In sanctos qui sunt in terra, inclitos viros, *
    omnis voluntas mea in eos.
    Multiplicantur dolores eorum, *
    qui post deos alienos acceleraverunt.
    Non effundam libationes eorum de sanguinibus, *
    neque assumam nomina eorum in labiis meis.

    Dominus pars hereditatis meae et calicis mei: *
    tu es qui destines sortem meam.
    Funes ceciderunt mihi is praeclaris; *
    insuper et heredita mea speciosa est mihi.
    Benedicam Dominum qui tribuit mihi intellectum; *
    insuper et in noctibus erudierunt me renes mei.
    Proponebam Dominum in conspectu meo semper, *
    quoniam a dextris est mihi, non commovebor.
    Propter hoc laetatum est cor meum, †
    et exsultaverunt praecordia mea; *
    insuper et caro mea requiescet in spe.

    Quoniam non derelinques animam meam
    in inferno, *
    nec dabis sanctum tuum videre corruptionem.
    Notas mihi facies vias vitae, †
    plenitudinem laetitiae cum vultu tuo, *
    delectationes in dextera tua usque in finem.
</psalm>

<p class="noindent">
    <span class="rubric">Ant.</span> Pono Dominum in conspectu meo semper, propter hoc laetatum est cor meum.
</p>

<p class="noindent">
    <span class="rubric">3. ant.</span> Memento dierum antiquorum, cogita generationes singulas; interroga patrem tuum, et annuntiabit tibi, maiores tuos, et dicent tibi.
</p>

<p class="ref">Psalmus 24, 1-15. 21-22</p>

<psalm>
Ad te, Domine, levavi animam meam, *
Deus meus, in te confido: non erubescam.
Neque exsultent super me inimici mei, *
etenim universi qui sustinent te
non confundentur.
Confundantur infideliter agentes*
propter vanitatem.

Vias tuas, Domine, demonstra mihi, *
et semitas tuas edoce me.
Dirige me in veritate tua et doce me ,†
quia tu es Deus salutis meae, *
et sustinui tota die.

Reminiscere miserationum tuarum, Domine, *
et misericordiarum tuarum.
Peccata iuventutis meae et delicta mea
ne memineris; †
secundum misericordiam tuam memento mei tu, *
propter bonitatem tuam, Domine,

Dulcis et rectus Dominus, *
propter hoc peccatores viam docebit;
diriget mansuetos in iudicio, *
docebit mites vias suas.

Universae viae Domini misericordia et veritas, *
custodientibus testamentum eius
et testimonia eius.
Propter nomen tuum, Domine,
propitiaberis peccato meo;
multum est enim.

Quis est homo qui timet Dominum? *
Docebit eum viam quam eligat.
Anima eius in bonis demorabitur, *
es semen eius hereditabit terram.

Familiariter aget Dominus cum timentibus eum, *
ut testamentum suum manifestet illis.
Oculi mei semper ad Dominum, *
quoniam ipse evellet de laqueo pedes meos.
Innocentia et aequitas custodiant me, *
quia sustinui te.

Libera, Deus, Israel *
ex omnibus tribulationis suis.
</psalm>

<p class="noindent">
    <span class="rubric">Ant.</span> Memento dierum antiquorum, cogita generationes singulas; interroga patrem tuum, et annuntiabit tibi, maiores tuos, et dicent tibi.
</p>

<p class="noindent">
    <sp>R/</sp> Beatus, quem elegisti et assumpsisti; inhabitabit in atriis tuis. <span class="rubric"><sp>R/</sp></span>
    <br />
    <sp>V/</sp> Replebimur bonis domus tuae, sanctitatis templi tui. <sp>R/</sp> Gloria Patri. <sp>R/</sp>
</p>

<reading label="Lectio Prior" longref="4, 24. 29. 31-39"
         tagline="Audisti verba illius de medio ignis">De libro Deuteronomii
</reading>

<p>
    Dominus Deus tuus ignis consumens est, Deus aemulator.
</p>
<p>
    Cumque quaesieris ibi Dominum Deum tuum, invenies eum; si tamen tuo corde quaesieris eum et tota anima tua. Quia Deus misericors Dominus Deus tuus est; non dimittet te, nec omnino delebit neque obliviscetur pacti, in quo iuravit patribus tuis.
</p>
<p>
    Interroga de diebus antiquis, qui fuerunt ante te, ex die, quo creavit Deus hominem super terram, a summo caelo usque ad summum eius, si facta est aliquando huiuscemodi res magna, aut umquam cognitus est, num audivit populus vocem Dei loquentis de medio ignis, sicut tu audisti et vixisti? Aut tentavit Deus, ut ingrederetur et tolleret sibi gentem de medio nationis per tentationes, signa atque portenta, per pugnam et robustum manum, extentumque brachium et terrores magnos, iuxta omnia, quae fecit pro vobis Dominus Deus vester in Aegypto, videntibus oculis tuis? Tibi monstratum est, ut scires quoniam Dominus ipse est Deus et non est alius praeter eum.
</p>
<p>
    De caelo te fecit audire vocem suam ut doceret te, et in terra ostendit tibi ignem suum maximum; et audisti verba illius de medio ignis, quia dilexit patres tuos et elegit semen eorum post eos. Eduxitque te vultu suo in virtute sua magna ex Egypto, ut expelleret nationes maiores et fortiores te in introitu tuo et introduceret te daretque tibi terram earum in possessionem, sicut cernis in praesenti die.
</p>
<p>
    Scito ergo hodie et cogitato in corde tuo quod Dominus ipse sit Deus in caelo sursum et in terra deorsum, et non sit alius.
</p>

<reading label="Responsorium" ref="Ps. 26, 4. 13"></reading>

<p class="noindent">
    <sp>R/</sp> Unum petii a Domino, hoc requiram: ut inhabitem in domo Domini omnibus diebus vitae meae, <span class="rubric">*</span> ut videam voluptatem Domini, et visitem templum eius.
    <br />
    <sp>V/</sp> Credo videre bona Domini in terra viventium. <span class="rubric">*</span> ut videam voluptatem Domini, et visitem templum eius.
</p>


<reading label="Lectio Altera" longref="(cap. 1. 5-8. 10. Editio 1988)"
         tagline="Caelestia habuit prae oculis, magis autem in corde">Ex Vitis fratrum Ordinis Sancti Pauli Primi Eremitae patris Gregorii Gyöngyösi
</reading>

<p>
    Eusebius in Strigonio, metropoli Hungariae, claris probisque fusus parentibus natus. Dum vero pubertatis annos attingit, famis ac sitis tollerantia tantum in eo viguit, ut omnes admirarentur, quod tam delicati venustique corporis homo, tam parcissimo edulio contentus, vitam semper iucundam actitaret. Maximas vigilias exercebat, omneque tempus aut divino officio, aut contemplatione, aut studio terebat. Nonnunquam docebat talem philosophiam, qua Deo mortales placere possint. Interea scribebat libros, nec tamen divina praecepta praeclare vivendo negligebat, sciens illud dominicum elogium: Non enim qui dicit: Domine, Domine, intrabit in regnum caelorum, sed qui fecerit et docuerit, hic magnus vocabitur in regno caelorum. Cum autem exigentibus meritis in canonicum Strigoniensem esset promotus, inter caetera laudabilia, hospitalitatem tanquam alter Abraham patriarcha futurus sectabatur. Proinde fratres antra desertorum passim incolentes et ideo de heremo dicti domum suam frequenter adibant, ut sportulas viminibus contextas panis alimonia commutarent. Quorum etiam conversationes ipsum adeo demulcebant, ut saepe eo ascenderet, ubi Dei famuli certatim velut apes argumentosae mella dulcis consolationis propinabant. Hinc tamen mundum, patriam, res, se suosque deserere proposuit, ut in omni humilitate Domino in suis castris militaret.
</p>
<p>
    Beatus itaque vir Eusebius, divino amore mirum in modum sauciatus, nexum caritatis, quo vinciebatur, occultare non valens, quibusdam suis, notis et amicis virtutum floribus adornatis atque devotionis spiritu ferventibus rem patefecit, ut partarum rerum divitias obliti, et omnia caduca tanquam stercora arbitrantes, ut Christum lucrifacerent, secum ire et commorari proponerent. Quo effecit ut iam divino amore delectati, nudum crucem Domini nude sequerentur. Statim et sine ulla dilatione dummodo infidelium generis inimico Thartarorum bella non abstitissent. Proinde Eusebius cum suis commilitonibus distulit Strigonium egredi, donec pax est restituta. Tunc postea parili devotione, etsi non simili aetate, venerunt ad incolas eremi contestantes se cum eis Domino Jesu Christo sincere servire.
</p>
<p>
    Quamvis autem eorum parentes et amici tentassent eos reflectere. Tamen Eusebius tanquam caeteris constantior, tali solito repellebat responso: «Auscultate, inquit, quoniam Christus, licet dilexerat matrem, et in tantum ex sua passione cerneret cruciari, ut animam eius doloris gladius pertransiret. Consobrinum quoque praedilectum Joannem evangelistam gravatum ultra quam credi potest, doloris anxietate. Tamen cum potens esset, de cruce descendere noluit, sed ibi persistit moriturus. A simili, pro vobis dolentibus et pro nobis lugentibus de cruce paenitentiae descencere nolumus, sed usque ad mortem immobiliter permanebimus, de ulterius mundi huius damnabilis labyrintus nos involvat». His auditis cuncti resoluti lacrimis, corde compuncti, et conscientiae stimulis agitati, non valebant respondere spiritui, qui loquebatur in eo. Quinimo etiam fratres eremitae iam in sancta conversatione exercitati amplius proficiebant.
</p>
<p>
    Frater Eusebius vir Deo devotus heremi cultor eximius coadunatis sibi sex fratribus prope speluncam triplicem, quam ipse alias incoluerat, iuxta aquam vivam in honorem Sanctae Crucis, cuius virtute omnis fraus antiquissimi hostis humani generis enervata est, quoddam monasterium regularis observantiae sedem futuram inchoavit, ubi ipse dives virtutibus, religioneque et sanctitate conspicuus, corpore autem pallidus et macilentus in omni humilitate commoratus, frugalitate atque parsimonia vivebat, nam cibi atque potus identitatem conservebat, ideoque sanus semper et pulcher erat.
</p>
<p>
    Divinae gratiae lumine irradiatus, inter caetera amplectendae religiositatis officia et exercitia hospitalitatem perlibenter exercuit. Propterea baiula fama ipsum clarificante, quidam iuvenis, nomine Benedictus, ipsum adiit, et se sibi perpetuo serviturum vovit, si modo sanctae societatis contubernium eidem procuraret. Huius etiam exemplo alius, cuius nomen Stephanus erat, futurus eremitarum generalis destinatus, semet consociavit.
</p>
<p>
    Tunc pius pater gaudens super unoquoque converso paenitentiam agente, secessit in oratorium, et ut usui erat, gratias Deo agens in spiritu vehementi et validissima compunctione totus in lacrimas resolutus oravit omnium largitorem bonorum Dominum, ut omnes novitios multiplicet, et in sancto proposito conservet.
</p>
<p>
    Eius itaque meritis et precibus, nulli dubium, stabiles permansere. Sed et alii quamplures senes et iuvenes confluxerunt. Postea vero reges et principes ac barones diversorum regnum multa errexerunt monasteria, quorum nomina circa annos 1263 scripta sunt.
</p>
<p>
    Anno Domini 1262 Eusebius supradictus prior provincialis assumptis secum quibusdam fratribus adiit Urbanum quartum, petiitque eis dari regulam beati Augustini. Sanctus quoque Thomas de Aquino fertur eorum fuisse coadiutor in curia Romana.
</p>
<p>
    Cum piissimus et laboriosissimus pater Eusebius, qui semper Domino Deo obsequentissime, proximisque officiosissime vixerat, post plurimorum caenobiorum in Hungaria fundationem, postquam multorum discipulorum ad sanctae et religiosae vitae eruditionem extremae sortis articulo sibi imminente ad requiem sempiternam migraturus esset, omnibus simul convenientibus pulcherrima exhortatione habuit, ut scilicet ante omnia diligatur Deus, deinde proximus, quia ista duo praecepta sunt principaliter nobis data. Item inter caeteras virtutes sequentur obedientiam, quoniam regnum caeleste sola mandatorum oboedientia acquiritur. Deinde adiecit, ut suae salutaria monita apud se contineant, seu signaculum similitudinis.
</p>
<p>
    Coram fratribus orantibus dormivit in bona senectute cum patribus suis, sepultusque apud Santam Crucem XX Februarii.
</p>

<reading label="Responsorium"></reading>

<p class="noindent">
    <sp>R/</sp> Omnipotens, sempiterne Deus, te volumus amare super omnia secundum exemplum Sancti Pauli Primi Eremitae et Beati Eusebii patrum nostrorum. <span class="rubric">*</span> Tibi volumus servire in omnibus proximis nostris.
    <br />
    <sp>V/</sp> Da, ut vita nostra oratio fiat et apostolatus. <span class="rubric">*</span> Tibi volumus servire in omnibus proximis nostris.
</p>


<reading label="Hymnus">Te Deum</reading>

<p class="instruction">
    Oratio, ut ad Laudes matutinas.
</p>

<h2><span class="rubric">Ad Laudes matutinas</span></h2>

<reading label="Hymnus"></reading>

<pslam>
    O Eusebi, gaudium nostrum,
    ad te vox ascendit.
    Voce magna te precamur,
    animi fervore:
    Nostras flammas collige,
    preces nostras unita
    iuva nobis liberare
    orbatam patriam.

    Maeror gravis tribuisse
    tunc nostrum populum,
    cordis tui preces multae
    en iuvabant nobis.
    Nitebat iam aurora,
    noster abiit maeror,
    Deus pie tuam audivit
    fervorem animam.

    Divitias et terrenas
    non poscimus a te:
    Iuventutis in ruinam
    respice benigne.
    Nostras flammas collige,
    preces nostras unita,
    iuva nobis liberare
    orbatam patriam. Amen.
</pslam>

<p class="noindent">
    <span class="rubric">1. ant.</span> Applicabo eum, et accedet ad me. Et eritis mihi in populum, et ego ero vobis in Deum.
</p>

<p class="instruction">Psalmi et canticum de dominica hebd. I.</p>

<p class="noindent">
    <span class="rubric">2. ant.</span> Oculi Domini super iustos, et aures eius in clamorem eorum.
</p>

<p class="noindent">
    <span class="rubric">3. ant.</span> Ecce ego oro ad Dominum Deum vestrum secundum verba vestra; ad quem mittitis me.
</p>

<reading label="Lectio brevis" ref="Cfr. 1 Reg. 8, 51-53a"></reading>

<p>
    Populus tuus sumus et hereditas tua. Sint oculi tui aperti ad deprecationem servi tui et populi tui, et exaudias nos in universis, pro quibus invocaverimus te. Tu enim separasti nos tibi in hereditatem de universis populis terrae.
</p>

<reading label="Responsorium breve" ref="Io. 17, 9. 19"></reading>

<p class="noindent">
    <sp>R/</sp> Ego pro eis rogo. <span class="rubric">*</span> Et pro eis ego sanctifico meipsum. Ego pro eis rogo.
    <br />
    <sp>V/</sp> Ut sint et ipsi sanctificati in veritate. <span class="rubric">*</span> Et pro eis ego sanctifico meipsum. <br />
    Gloria Patri. Ego pro eis rogo.
</p>


<p class="noindent">
    <span class="rubric">Ant. ad Benedictus</span> Sint sermones mei isti, quibus deprecatus sum coram Domino, appropinquantes Domino Deo nostro die ac nocte, ut faciat iudicium servo suo et populo suo Israel per singulos dies.
</p>

<reading label="Preces"></reading>

<litany>
    Deposcamus Dominum Deum nostrum, qui est misericors et clemens, et uno corde et animo dicamus: <br />  <sp>R/</sp> <em>Sint oculi tui aperti ad deprecationem servorum tuorum.</em>
    Domine, qui ad Moysen per nubem et ignem descendisti et locutus es cum eo facie ad faciem, sicut solet loqui homo ad amicum suum,
    <span class="rubric">&mdash;</span> per intercessionem Beati Eusebii patris nostri aufer peccata nostra et libera nos a malo.&nbsp;<sp>R/</sp>
    Deus, qui de Spiritu qui erat in Moyse, dedisti etiam sociis eius,
    <span class="rubric">&mdash;</span> imple et nos spiritu Beati Eusebii patris nostri, qui in solitudine te quaesivit et salutem proximorum.&nbsp;<sp>R/</sp>
    Domine, qui vis ut nos non terrestria, sed quae sursum sunt quaeramus,
    <span class="rubric">&mdash;</span> adiuva nos Beatum Eusebium patrem nostrum imitari, ut moriamur et peccato et mundo, et vita nostra cum Christo in te sit abscondita.&nbsp;<sp>R/</sp>
    Domine, qui es miserator et misericors, longanimis et multae misericordiae,
    <span class="rubric">&mdash;</span> accipe orationes et actiones paenitentiales, quas exemplum Beati Eusebii patris nostri sequentes tibi offerimus.&nbsp;<sp>R/</sp>
    Domine, qui docuisti oportere nos semper orare, caelestia contemplari et caritatem cognoscere, quam habes erga nos,
    <span class="rubric">&mdash;</span> concede, ut in caelo te facie ad faciem videamus in communione Sancti Pauli Primi Eremitae et Beati Eusebii patrum nostrorum et omnium Sanctorum monachorum Paulinorum.&nbsp;<sp>R/</sp>
</litany>

<p class="noindent">
    Pater noster&hellip;
</p>

<reading label="Oratio"></reading>

<litany>Deus, qui Beatum Eusebium ex caritate erga te in eremum Pilisiensem vocasti,
    ut ibi vitam pro populo propitiationem offerret
    et eremitas dispersos convocaret,
    da, quaesumus, ut propter vitam et intercessionem eius Ordo noster in fide et caritate uniatur.
    Per Dominum nostrum Iesum Christum Filium tuum,
    qui tecum vivit et regnat in unitate Spiritus Sancti, Deus,
    per omnia saecula saeculorum.
</litany>


<h2><span class="rubric">Ad Horam mediam</span></h2>

<h3><span class="rubric">Ad Tertiam</span></h3>

<reading label="Lectio brevis" ref="Lev. 20, 26"></reading>

<p>
    Eritis mihi sancti, quia sanctus sum ego Dominus et separavi vos a ceteris populis, ut essetis mei.
</p>

<p class="noindent">
    <sp>R/</sp> Ego autem semper tecum,
    <br />
    <sp>V/</sp> Tenuisti manum dexteram meam.
</p>

<h3><span class="rubric">Ad Sextam</span></h3>

<reading label="Lectio brevis" ref="Deut. 10, 12"></reading>

<p>
    Quid Dominus Deus tuus petit a te, nisi ut timeas Dominum Deum tuum et ambules in viis eius et diligas eum ac servias Domino Deo tuo in toto corde tuo et in tota anima tua.
</p>

<p class="noindent">
    <sp>R/</sp> Estote imitatores Dei sicut filii carissimi,
    <br />
    <sp>V/</sp> Et ambulate in dilectione.
</p>

<h3><span class="rubric">Ad Nonam</span></h3>

<reading label="Lectio brevis" ref="2 Cor. 13, 11-12"></reading>

<p>
    Fratres, gaudete, perfecti estote, exhortamini invicem, idem sapite, pacem habete, et Deus dilectionis et pacis erit vobiscum.
</p>

<p class="noindent">
    <sp>R/</sp> Sicut servi Dei, omnes honorate,
    <br />
    <sp>V/</sp> Fraternitatem diligite, Deum timete.
</p>

<p class="instruction">
    Oratio, ut ad Laudes matutinas
</p>

<h2><span class="rubric">Ad Vesperas</span></h2>

<reading label="Hymnus"></reading>

<psalm>
    In profundis silvae
    albi flammant ignes,
    eremitae Eusebii
    orare procedunt.
    O Eusebi, pater pie,
    corde te poscimus:
    Collige ad deprecandum
    populum orphanum.

    In profundis silvae
    ignes grati flammant (gratiarum actionis)
    Eremitae Matris Beatae
    patrem venerantur.
    O Eusebi, pater pie,
    corde te poscimus:
    Collige in caritate
    plebem gratiosum.

    In profundis vitae
    ignes inflammantur,
    Filii Christi tam fideles
    cum patre adorant.
    O Eusebi, pater pie,
    corde te poscimus:
    Collige in fidem vivam
    plebem dimicantem. Amen.
</psalm>

<p class="noindent">
    <span class="rubric">1. ant.</span> Domine, quis habitabit in tabernaculo tuo?
</p>

<p class="instruction">
    Psalmi et canticum de Communi pastorum
</p>

<p class="noindent">
    <span class="rubric">2. ant.</span> Enarretis in progenie altera, quoniam hic est Deus, Deus noster in aeternum et in saeculi: ipse ducet nos in saecula.
</p>

<p class="noindent">
    <span class="rubric">3. ant.</span> Hi qui amicti sunt stolis albis, qui sunt et unde venerunt? Hi sunt qui veniunt de tribulatione magna et laverunt stolas suas et dealbaverunt eas in sanguine Agni.
</p>

<reading label="Lectio brevis" ref="Col. 3, 14-162"></reading>

<p>
    Induite super omnia haec caritatem, quod est vinculum perfectionis. Et pax Christi dominetur in cordibus vestris, ad quam et vocati estis in uno corpore. Et grati estote. Verbum Christi habitet in vobis abundanter, in omni sapientia docentes et commonentes vosmetipsos psalmis, hymnis, canticis spiritalibus, in gratia cantantes in cordibus vestris Deo.
</p>

<reading label="Responsorium breve"></reading>

<p class="noindent">
    <sp>R/</sp> Salvum fac populum tuum <span class="rubric">*</span> Et benedic hereditati tuae. Salvum fac.
    <br />
    <sp>V/</sp> Et pasce eos et extolle illos usque in aeternum. <span class="rubric">*</span> Et benedic hereditati tuae. <br />
    Goria Patri. Salvum fac.
</p>

<p class="noindent">
    <span class="rubric">Ant. ad Magnificat</span> Laudate, caeli, et exsulta, terra; iubilate, montes, laudem, quia consolatur Dominus populum suum, et pauperum suorum miseretur.
</p>

<reading label="Preces"></reading>

<litany>
    Deus, ex quo omnis paternitas in caelis et in terra nominatur, elegit Beatum Eusebium Strigoniensem ut vitam suam ei consecraret in solitudine, et ibi cum fratribus eremitis eum et proximum diligeret. Deprecemur eum animo humili: <br />  <sp>R/</sp> <em>Salvum fac populum tuum, Domine.</em>
    Adiuva illa cuncta respuere, quae inimica sunt nomini christiano,
    <span class="rubric">&mdash;</span> ut corde sincero te imitemur.&nbsp;<sp>R/</sp>
    Accipe nos hostiam viventem, sanctam, tibi placentem,
    <span class="rubric">&mdash;</span> ut in renovatione mentis iugiter cognoscamus, quid tibi bonum sit et tibi placeat.&nbsp;<sp>R/</sp>
    Da, ut induamus benignitatem, mansuetudinem et patientiam,
    <span class="rubric">&mdash;</span> et supportantes invicem caritatem habeamus erga omnes.&nbsp;<sp>R/</sp>
    Dirige oculos nostros ad petram, unde excisi sumus,
    <span class="rubric">&mdash;</span> ut vocationem nostram secundum exemplum Sancti Pauli Primi Eremitae et Beati Eusebii patrum nostrorum omnes fideliter sequamur.&nbsp;<sp>R/</sp>
    Concede, ut una cum omnibus Sanctis monachis Paulinis
    <span class="rubric">&mdash;</span> omnes te in caelo sine fine contemplemur.&nbsp;<sp>R/</sp>

</litany>

<p class="noindent">
    Pater noster&hellip;
</p>

<reading label="Oratio"></reading>

<litany>
    Deus, qui Beatum Eusebium ex caritate erga te in eremum Pilisiensem vocasti,
    ut ibi vitam pro populo propitiationem offerret et eremitas dispersos convocaret,
    da, quaesumus, ut propter vitam et intercessionem eius Ordo noster in fide et caritate uniatur.
    Per Dominum nostrum Iesum Christum Filium tuum,
    qui tecum vivit et regnat in unitate Spiritus Sancti, Deus,
    per omnia saecula saeculorum.
</litany>

</body>