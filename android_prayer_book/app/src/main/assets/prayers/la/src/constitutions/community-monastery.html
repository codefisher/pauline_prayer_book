<html>
<head>
    <title>Caput V: De Communitate Monasterii</title>
</head>
<body class="constitutions" lang="la">

<h1>Caput V: De Communitate Monasterii</h1>


<h2 id="art142">Articulus 142</h2>


<ol>
    <li>
        Consodales ad vitam religiosam secundum consilia evangelica agenda, in Ordine suam
        vocationem exsequuntur. Ordo missionem suam praestandi gloriam Dei et servitium Ecclesiae
        praeprimis per communitates regulares explet.
    </li>
    <li>
        Domus religiosa a P. Generali cum voto deliberativo sui Consilii erigitur (art. 130 § 1)
        praevio Episcopi Ordinarii loci consensu in scriptis dato (cfr can. 609 § 1). Consensus
        Episcopi in scriptis datus secumfert licentiam habendi ecclesiam (can. 611, 1215 § 3).
    </li>
    <li>
        Quaeque domus nostra oratorium habere debet, in quo celebranda et custodienda est S.
        Eucharistia, verum communitatis centrum.
    </li>
    <li>
        Domus religiosa legitime erecta supprimi potest a Patre Generali de consensu sui Consilii et
        consulto Episcopo dioecesano. Hoc in casu bona domus supressae in dominium Ordinis transeant
        (can. 616 § 1).
    </li>
</ol>

<h2 id="art143">Articulus 143</h2>

<p>
    Plena monasterii communitas saltem sex religiosis constituitur Superiore et regimine computatis.
    Communitas regularis sic ordinata ad communes orationes Deo fundendas congregetur mutuumque
    perficiat nexum, qui ad unionem in Domino spectat.
</p>
<p>
    Ordo noster alias quoque minores communitates habet, quae quamquam complete formatam domum non
    constituunt, tamen Superiorem a competendi auctoritate nominatum possident. Istae etiam, pro
    posse, vitam regularem agere debent.
</p>

<h2 id="art144">Articulus 144</h2>

<p>
    Communitatis monasticae sustentatio in reditibus fundatur, qui ex laboribus suscipiendis ab eius
    sodalibus proveniunt, et in fructibus bonorum, quae dominium monasterii constituunt, et tandem
    in donationibus, quae a fidelibus nobis offeruntur.
</p>
<p>
    Omnes proventus communitatis eiusque sodalium a Superiore suscipiuntur, qui praemonito consilio
    eos expendit ipse aut mediante administratore. Ambo rationem expensarum eidem consilio, saltem
    quovis bimestri, reddant.

</p>


<h2>De Priore Monasterii</h2>


<h2 id="art145">Articulus 145</h2>

<p>
    Superior maior ad officia communitatis religiosae recte fungenda, de consensu Definitorii,
    Priorem ei ad triennium nominet, qui professus 5 annorum esse debet, a professione perpetua
    computando (cfr can. 623). Quod quidem opinione societatis monasticae prius investigata faciat,
    sed eo modo, quem ipse aptum aestimet (can. 625 § 3).
</p>
<p>
    Idem Superior in secundum quoque triennium eundem Priorem nominare potest, numquam autem in
    tertium sine intermissione saltem unius anni (can. 624 8 2). Prior potestate regiminis pollet
    pro foro externo et interno (can. 596 § 2).

</p>
<p>
    Prior nominatus munus suum scienter accipiat qua officium famulandi omnibus communitatis
    consodalibus. Qua in re ipse Christus exemplar ei sit, qui Apostolis serviebat et in omnibus
    Patris beneplacitum quaerebat.

</p>


<h2 id="art146">Articulus 146</h2>

<p>
    Munus Prioris exigit, us status spiritualis et materialis monasterii, officia sua, sicut et
    pecularia munera quae communitas erga Populum Dei exercere debet, ab eodem omnifariam
    cognoscantur. Sui praedecessoris, a quo officium coram Superiore maiore vel eius delegato ei
    traditur, animadversionibus et relatione in scriptis data, utatur.
</p>


<h2 id="art147">Articulus 147</h2>

<p>
    Qua Superior consodales adiuvare tenetur, ut hi melius Dei voluntatem expleant, quam in genuino
    cum iis dialogo investigare conetur.
</p>
<p>
    Necessariam autem fiduciam consultationibus fratrum in gravioribus decisionibus suscipiendis
    acquiret, sive intra consilium domesticum, sive in capitulis conventus, et etiam peritos
    consultando; quo fiet, ut consodales cognoscant Superiorem modo responsabili eos moderari in
    Domino velle.

</p>

<h2 id="art148">Articulus 148</h2>

<p>
    Prior, ipse ad unionem cum Christo zelose tendens ac de spirituali incremento sodalium
    sollicitus, peculiari ratione communem consortionem Eucharisticam animadvertat, quia Eucharistia
    amoris et unionis in Christo signum atque fons exsistit. In maioribus festis ipse celebrationi
    Sacrosancti Sacrificii praesit. Insuper saltem semel in mense conferentiam sodalibus habeat
    (can. 619).
</p>
<p>
    Debita laboris ordinatione et iusta negotiorum dispositione efficere conetur spiritualem ambitum
    sive clima, ut aiunt, in quo omnifaria progressio personarum in spiritu Evangelii facilior
    reddetur.
</p>

<h2 id="art149">Articulus 149</h2>

<p>
    Munus Prioris in communitate rectam directionem vitae et laboris necnon varia incepta subeunda
    exigit. Ad dynamicam cooperationem etiam omnes sodales excitare debet, quo fiet, ut in fratribus
    sensus responsabilitatis pro Regno Dei in societate nostra et in tota Ecclesia perficiatur.
</p>


<h2 id="art150">Articulus 150</h2>

<p>
    Superior semper bonae voluntati consodalium et praesertim eorum, qui in regimine cooperantur,
    fidat. Pro consiliis statutis exsequendis et decisionibus susceptis constanter vigilet.
    Consodales operositate et assiduitate praecellentes laudet, pigros vero urgeat et tandem puniat.
    Necessitatibus sodalium opportune consulat, aegrotorum curam gerat, pusillanimes consoletur et
    patiens sit ad omnes (cfr 1 Thess. 5, 14).
</p>

<h2 id="art151">Articulus 151</h2>

<p>
    Prior domus consodalibus facile praesto esse debet et, cum claustrum ob graves rationes deserit, officiorum regulare exercitium in omnibus vitae spatiis in tuto collocet (cfr can. 629).
</p>
<p>
    In communibus orationibus et laboribus primus esse debet atque in refectione et recreationibus communibus adesse curet.
</p>

<h2 id="art152">Articulus 152</h2>

<p>
    Superior in perfectiorem in dies intellectionem et impletionem praescriptorum Constitutionum communitatem introducat. Convenient sibi facultate dispensandi in particularibus casibus prudenter et ob iustas causas utatur.
</p>


<h2 id="art153">Articulus 153</h2>

<p>
    Ad suscipiendam tota firmitate decisionem aliquando coactus, ita semper sodales dirigere curet, ut plus eum diligant quam timeant (cfr Regula s. Augustini).
</p>
<p>
    Consodales vero eum in Domino aestimantes, pro eo orate debent et sic se gerant, ut praelationem suam non cum tristitia, sed cum gaudio agat (cfr Hebr. 13, 17).
</p>


<h2 id="art154">Articulus 154</h2>

<p>
    Superior maior cum voto deliberativo sui consilii, etiam extra visitationem Priorem ab officio removere potest. Id locum habet in casu negligendi, modo poena digno, officia quae a Constitutionibus definiuntur, aut propter alias graves rationes, quae ministerium eius inefficax reddunt (can. 624 § 3).
</p>


<h2 class="index">De Subpriore</h2>


<h2 id="art155">Articulus 155</h2>

<p>
    Subpriorem vel etiam plures vices Prioris gerentes, quod ab indigentiis et muneribus domus dependet, Superior maior designet cum consensu sui Consilii et post aptam Prioris domus ac sodalium consultationem. Ambitus officiorum et munerum subpriorum a Priore definiatur.
</p>
<p>
    Officium subprioris ordinarie ad triennium duret, sed necessitate expostulante, reiterari potest. Absente Priore officio domus Superioris fungatur, exceptis negotiis, quae Prior sibi reservavit.
</p>


<h2 id="art156">Articulus 156</h2>

<p>
    Subprior proximus Prioris cooperator est. Sui officii est concordiae et caritatis inter consodales coroboratio necnon in conflictibus inter eos et Priorem intercessio.
</p>
<p>
    Bonum personae Superioris et bonum communitatis prae oculis habens, eundem, si opus sit, moneat.
</p>
<p>
    Ipse, aut per personas idoneas liturgiae digne celebrandae et ecclesiae et monasterii decoris curam habeat atque etiam chronicis monasterii gerendis consulat. Pro infirmis sollicitus sit ac hospites ad conventum venientes cum tenera caritate recipiat.
</p>

<h2 class="index">De Consilio et Capitulo Conventus</h2>

<h2 id="art157">Articulus 157</h2>

<p>
    Membra consilii domus praeter Priorem qui eidem praeest, sint: subprior aut subpriores, custos, administrator et societatis delegati, quorum numerus iuxta notabilitatem domus stabiliatur.
    Electio delegatorum a communitate facienda est, Superior maior autem eos approbat. Secretarius consilii a Priore designatus apto in libro sessiones consilii in protocollum referat.
</p>


<h2 id="art158">Articulus 158</h2>

<p>
    Consilium locale una cum Priore respondeat pro statu et progressu communitatis et praesertium pro peculiaribus conventus in servitio Ecclesiae muneribus explendis.
</p>
<p>
    Consilium saltem semel in bimestri congregetur; convocetur vero a priore, et insuper, si saltem duae tertiae partes (2/3) consiliariorum domus id exoptent. Consilii est:
</p>

<ol class="alph">
    <li> subire collegialiter decisiones, quae facultates ipsius Prioris excedunt,
    </li>
    <li> inspicere administrationem bonorum temporalium, quae ab administratore fit; idem in sessionibus consilii rationem in scriptis reddat,
    </li>
    <li> invigilare, ut obligationibus ex acceptis stipendiis Missarum promanantibus satisfiat,</li>
    <li> in gravibus monasterii negotiis necessarius est consensus consilii localis aliis vero in casibus Prior sententiam ipsius audiat. </li>
</ol>


<h2 id="art159">Articulus 159</h2>

<p>
    Capitulum conventus communes partes et curam omnium sodalium de bono totius societatis exprimat.
    Capitulum omnibus professis sodalibus alicuius domus constituitur. Congregationes eiusdem
    praesidente Priore vel eius substituto fiant.
    In sessionibus capituli conventus et res totius communitatis aut singulorum sodalium tractentur.
</p>

<h2>De Custode Sanctuarii</h2>

<h2 id="art160">Articulus 160</h2>

<ol>
    <li>
        <p>
            Opera pastoralis in sanctuario a custode, Priori locali subdito, dirigatur. Prior et
            simul rector ecclesiae de omnibus muneribus et laboribus sanctuarii respondeat.
        </p>
        <p>
            Ab eodem custode ministerium pastorale peregrinorum et fidelium loci necnon ordo
            liturgiae sacrae celebrationumque ordinentur; custos etiam cancellariam idoneis personis
            adiuvantibus dirigat.
        </p>
    </li>
    <li>
        Custos sanctuarii Claromontani a Superiore maiore consiliis cum Priore collatis et cum
        sententia consultiva Definitorii nominetur.
    </li>
</ol>

</body>
