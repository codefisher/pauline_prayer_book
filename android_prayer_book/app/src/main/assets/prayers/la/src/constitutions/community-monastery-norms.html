<html>
<head>
    <title>Caput IV: De Communitate Monasterii</title>
</head>
<body class="constitutions" lang="la">

<h1 class="index">Caput IV: De Communitate Monasterii</h1>


<h2 id="norm156">Norma 156</h2>

<p>
    Omnes communitates nostrae propriam nobis vocationem exsequuntur. Attamen inter se peculiari
    indole, traditione et particularibus muneribus differunt, quae suscipiunt et colunt.

</p>
<p>
    In nostro igitur Ordine, praeter ordinaria monasteria, hae distinguuntur domus:
</p>
<ul>
    <li>domus novitiatus et formationis religiosae,</li>
    <li>studiorum,</li>
    <li>sanctuaria,</li>
    <li>paraeciae et loca pastoralia,</li>
    <li>recollectionum,</li>
    <li>editionum et laboris scientifici,</li>
    <li>recreationis.</li>
</ul>


<h2 id="norm157">Norma 157</h2>

<p>
    In novis monasteriorum erectionibus Superior maior consideret, an ibi facultas et praesertim
    necessitas propriae curae animarum detur, et simul regularis vitae observantia possibilis sit.
    Ratio quoque condicionis oeconomicae habeatur, ita ut sustentationi uniuscuiusque domus nostrae
    ex sodalium labore et fidelium oblationibus provideatur.
</p>


<h2 id="norm158">Norma 158</h2>

<p>
    In nova loca patres et fratres in sufficienti numero mittendi sunt. Hi disciplina regulari,
    inceptione et arte ordinandi praestent, ut completam aedificationem monasterii et templi non
    exspectantes, statim operam praesertim pastoralem exerceant.
</p>
<p>
    In domibus et communitatibus etiam parvis vita religiosa, pro posse, agenda est, scilicet per
    communes orationes, meditationes et Liturgiam Horarum.
</p>


<h2 id="norm159">Norma 159</h2>

<p>
    Ecclesiae nostrae ita aedificentur, ut sua structura et ornamento interioris partis, congruant
    principiis apte ministerio liturgico fungendi et pulchritudinis, iuxta praescripta sacrae
    Liturgiae. Monasteria nostra modeste sed practice exstruantur ac pulchre instruantur.
</p>

<h2 class="index">De Priore Monasterii</h2>

<h2 id="norm160">Norma 160</h2>

<p>
    Prior officium assumens, exacte relationem sui praedecessoris in scripto factam noscat.
</p>
<p>
    Relatio haec comprehendat oportet:
</p>

<ul>
    <li>statum personalem domus,</li>
    <li>statum morum et disciplinae regularis,</li>
    <li>actionem pastoralem (scientificam - formativam),</li>
    <li>statum oeconomicum,</li>
</ul>

<p>
    alias informationes ut:
</p>

<ol class="alph">
    <li> calendarium annuale actionum pastoralium et concionalium in propria ecclesia necnon munerum
        pastoralium in alienis ecclesiis,
    </li>
    <li> librum benefactorum et amicorum domus,</li>
    <li> relationem de laboribus iam peractis, qui ad restaurationem et aedificationem spectant,
        necnon rationem operarum in proximo tempore necessario peragendarum,
    </li>
    <li> nomina et cognomina operariorum domus, stabilium et temporalium, una cum eorum inscriptione
        et cum contractibus laboris,
    </li>
    <li> documentationem technicam atque ad aedificationem monasterii attinentem,
    </li>
    <li> documenta securitatis ad instrumenta technica pertinentia, quae in monasterio inveniuntur,
        necnon instructiones de modo iis utendi,
    </li>
    <li> acta et litteras missas et receptas a potestate ecclesiastica et civili,</li>
    <li> chronica monasterii curi documentis photographicis,</li>
    <li> librum protocollorum consilii domus et capituli conventus,</li>
    <li> librum intentionum missalium etc.</li>
</ol>

<p>
    The Major Superior or his Delegate present at the transfer of Office of the Superior, should
    check the contents of the report with the actual state of the house. On him rest, likewise, the
    responsibility of ensuring, that the above mentioned documentation is in face and in full given
    to the new Superior.
</p>

<h2 id="norm161">Norma 161</h2>

<p>
    Prior, qui officio suo cedit, successorem suum in novum illi ambitum introducat: praesentet eum
    episcopo loci, vicario foraneo vel parocho atque his omnibus, quorum benevolentia auxilio ei
    erit in officiis explendis.
</p>


<h2 id="norm162">Norma 162</h2>

<p>
    Prior cum tota communitate condiciones vitae orationis faventes in domo efficere studeat. Curet,
    ut Missa conventualis et liturgia Horarum accurate, digne et pulchre celebrentur servatis
    legibus recitationis et caeremoniis Chori. Nec patiatur exercitia spiritualia a quolibet
    neglegi.
</p>


<h2 id="norm163">Norma 163</h2>

<p>
    Prior in claustro commorari debet, et si ob iustas causas domum deserat, notum faciat subpriorem
    vel eo absente, alterum consiliarium, quo nempe et quamdiu egressurus sit. Convenientes etiam
    facultates in domo regenda ei tradat.
</p>
<p>
    Vigilare quoque debet, ut sodales superfluos egressus sive profectiones e monasterio devitent.
</p>

<h2 id="norm164">Norma 164</h2>

<p>
    Superior curare tenetur, ut semel in mense conferentiae vel discussiones habeantur de vita
    regulari.
</p>
<p>
    Sanctae Sedis ac competentium Ecclesiae et Ordinis auctoritatum ordinationes, quae ad religiosos
    et praeprimis labores pastorales ordinandos attinent, stricte a sodalibus observentur.
</p>


<h2 id="norm165">Norma 165</h2>

<p>
    Prior omnes homines comiter et cum caritate tractet, ut ii erga Ordinem nostrum benevolo animo
    disponantur atque, ut saltem nonnulli coetum amicorum ac adiutorum in apostolatu augeant.
</p>

<h2 id="norm166">Norma 166</h2>

<p>
    Prior pariter rector ecclesiae, pro gradu laborum pastoralium responsabilis sit. In nostris
    paraeciis prior ordinarie muneribus parochi fungatur.
</p>

<h2 id="norm167">Norma 167</h2>

<p>
    In rebus monasterii secretis et quoad sodalium imperfectiones silentium teneat, etiam si de
    sodalibus aliarum domuum nostrarum agatur. At priores monasteriorum nostrorum experientias et
    successus pastorales aliosque secum communicent. Modo peculiari ad nostra sanctuaria id spectat.
</p>

<h2 id="norm168">Norma 168</h2>

<p>
    Prior initio ciusque anni Superiori maiori relationem pro anno exacto de statu monasterii, iuxta
    statutum quaestionarium, mittat.
</p>

<h2 class="index">De Subpriore</h2>

<h2 id="norm169">Norma 169</h2>

<p>
    Subprior sodalis religiosus nominari potest, cuius indoles personae et dotes morales
    aedificandam atque servandam unionem maiorem necnon munera communitatis implenda foveant.
</p>

<h2 id="norm170">Norma 170</h2>

<p>
    Super sodales ea potestate utetur, quae in Constitutionibus et Directorio praevidetur, et quam
    ei prior concedat. Absente priore maiores immutationes ne introducat. In casu urgenti, quo
    adventus prioris non tam cito exspectatur, ob iustam rationem capitulum conventus facere potest,
    sed de propositis eiusdem capituli superiorem certiorem reddat.
</p>

<h2 id="norm171">Norma 171</h2>

<p>
    Ad officia subprioris sive subpriorum pertinent:
</p>

<ul>
    <li> in regimine conventus Priorem adiuvare et cum eo cooperari;</li>
    <li> una cum caeremoniario et cantore sublimi fastigio vitae liturgicae invigilare;</li>
    <li> munditiem in ecclesia et monasterio per fratres ad id deputatos procurare;</li>
    <li> regestrum rerum domus et ecclesiae per personas deputatas agere;</li>
    <li> chronica ecclesiae et monasterii debite peragere;</li>
    <li> informationes de vita et actione communitatis pro Actis Ordinis Publicis mittere;</li>
    <li> hospites recipere atque vigilare, ut honeste serviantur;</li>
    <li> curam infirmorum adiuvante infirmario habere;</li>
    <li> nomina consodalium et confratrum defunctorum in necrologo adnotare.</li>
</ul>

<h2 class="index">De Consilio Domus</h2>

<h2 id="norm172">Norma 172</h2>

<p>
    Consiliarii peculiariter membra communitatis activa esse debent, qui munera et problemata eius
    probe sentiant.
</p>
<p>
    Superior consiliis eorum uti debet. Si autem horum sententiam parvipendat aut in aliis se recte
    non gerat, consilium per subpriorem eum semel et iterum admoneat. Si tamen prior non emendetur,
    consilium Superiori maiori rem exponat.
</p>

<h2 id="norm173">Norma 173</h2>

<p>
    Consilium statuat, quantam pecuniam prior per mensem in opera caritatis expendere possit.
</p>
<p>
    Sine consilii consensu plus expendere non valet, quam hoc in consilii sessione determinatum
    fuerit, pro domus acceptis et datis ac necessitatibus com munitatis.
</p>
<p>
    Quod quidem ad extraordinariam, non vero ordinariam administrationem spectat i. e. expensas ad
    sustentationem, ad aedificia conservanda, rem familiarem gubernandam etc.
</p>

<h2 id="norm174">Norma 174</h2>

<p>
    Secretarius consilii a superiore designatus, praeter protocolla sessionum conficienda,
    conclusiones disceptationum et proposita sodalium communitatis in capitulo conventus exhibenda
    litteris mandet.
</p>

<h2 class="index">De Capitulo Conventus</h2>

<h2 id="norm175">Norma 175</h2>

<p>
    Sessiones capituli conventus saltem semel in trimestri habeantur, quibus prior vel vices eius
    gerens praesit. (In domo studiorum alumni duco praefecto capitulum suum peragant.) Sessiones
    verbo Dei vel oratione incipiant. Protocollo superioris sessionis lecto res breviter et praecise
    tractentur servata sincera et exculta discussione. Prior vel vices gerens omnibus ita invigilet,
    ut discussio fructuosa sit atque aptae conclusiones inde deducantur.
</p>

<h2 id="norm176">Norma 176</h2>

<p>
    Res in sessionibus capituli disceptandae iam prius proponantur. In sessionibus capituli
    conventus tractentur oportet:
</p>

<ol class="alph">
    <li> oratio et vita liturgica, atmosphaera collectionis animi et silentii in domo;
    </li>
    <li> quaestiones curae animarum gerendae: ratio rerum proximo tempore agendarum et modus eiusdem
        exsecutionis efficax;
    </li>
    <li> currentes competentium superiorum ordinationes;</li>
    <li> informationes de decisionibus consilii domestici et laboribus ab administratore directis;
        quaestio de parsimonia atque de expendis necessariis;
    </li>
    <li> postulata priori a singulis sodalibus, saltem pridie capituli proposita;
    </li>
    <li> capitulum conventus mutuae responsabilitatis pro se et singulis sodalibus communitatis
        memor, diligentiam aliorum approbet, sanctiones autem, in casu necessitatis, applicet aliis
        sodalibus, qui officiis sine causa iusta se subtrahunt et unitatem communitatis dirumpunt;
    </li>
    <li> vota libera.</li>
</ol>

<h2 class="index">De Custode</h2>

<h2 id="norm177">Norma 177</h2>

<p>
    Peculiare munus Ordinis nostri labor in sanctuariis factus est. Si opus sit, custos vel director
    sanctuarii vocandus est (iuxta art. 154 § 1) ad instar custodis Clari Montis.
</p>

<h2 id="norm178">Norma 178</h2>

<p>
    Custos, proximus prioris in sanctuario Claromontano moderando cooperator, ad Consilium Pastorale
    Ordinis pertinet. Ipse autem non obstante opera cum zelo omnium sodalium in peregrinis
    serviendis, ope tamen coetus utatur peritorum, qui haec praesertim ministeria pastoralia
    peragant:
</p>

<ul>
    <li>ministerium liturgiae et cultus;</li>
    <li>ministerium verbi Dei;</li>
    <li>administrationem sacramenti paenitentiae;</li>
    <li>ministerium, quo consilia ad vitam in matrimonio et familia digne agendam, dantur;</li>
    <li>ministerium peregrinatores delectationis causa ducendi;</li>
    <li>ministerium pastorale per epistulas exercendum;</li>
    <li> ministerium peregrinis omnium statuum et professionum, alienigenarum etc. praestandum.</li>
</ul>

<h2 id="norm179">Norma 179</h2>

<p>
    Custos stabilem substitutum in persona habeat vice-custodis, qui de eius mandato cancellariae et
    curae animarum per epistolas praesit.
</p>
<p>
    Vice-custos a priore nominatur, collatis prius consiliis cum custode et cum consensu sui
    consilii domestici.
</p>
<p>
    Insuper, cotidie opportunis horis custodis vices gerat eumque in sacristia adiuvet alius sodalis
    vigilator, statutis facultatibus et obligationibus praeditus.
</p>

<h2 id="norm180">Norma 180</h2>

<p>
    Custos pietati Mariali in sanctuario invigilet, iuxta Ecclesiae Magisterium et rationem
    pastoralem in tota Polonia peragendam. Curet peculiari modo liturgicam devotionem erga Deiparam,
    habita ratione propriae indolis sanctuarii Claromontani. Novas ordinet devotiones Mariales, sed
    primo loco orationem s. Rosarii ponat.
</p>
<p>
    Miraculosam Imaginem Deiparae Claromontanae tutela convenienti prosequatur.
</p>
<p>
    In tuto collocet vota historica et recentia, pariter ac confessiones fidelium de peculiari
    intercessione Deiparae. Prudenter etiam informat de his rebus pastores nostros atque peregrinos.
</p>


<h2 id="norm181">Norma 181</h2>

<p>
    Pro tempore peregrinationum, conventuum et festorum custos peculiariter curet, ut ministerium
    peregrinis clericis et laicis praestandum bene ordinetur. Quapropter consiliis cum priore
    collatis praecellentes concionatores invitat verbum Dei praedicaturos necnon plures sacerdotes
    confessarios ad fidelium servitium in sacramento paenitentiae.
</p>


<h2 id="norm182">Norma 182</h2>

<p>
    Custos curet, ut obligationes erga fideles susceptae, praesertim quoad terminum et formam Missae
    s. celebrandae probe expleantur.
</p>
<p>
    Pecuniam a fidelibus oblatam in capsam communem conferat, administrator autem operariis in
    sanctuario laborantibus pensiones solvat. Custos tamen aliam thecam nummariam pro necessariis
    expensis habeat, cuius rationem acceptorum et expensarum necnon inspectionem statuat consilium
    domesticum.
</p>


<h2 id="norm183">Norma 183</h2>

<p>
    Clarus Mons qua complexio architectonica thesaurus culturae nationalis habetur. Quare
    conservationem una cum priore et administratore, re etiam communicata cum Superiore maiore,
    curare debet. Numquam tamen ipse solus pecuniarum collocationem hac in re subeat.
</p>
<p>
    Imminentibus periculis, uti sunt: Sanctissimi Sacramenti et imaginum violatio, furta, rapinae,
    ignis, custos peculiari ratione sanctuario tutando invigilet.
</p>


<h2 id="norm184">Norma 184</h2>

<p>
    Custos aut director sanctuarii pro cura pastorali peregrinorum et fidelium in loco
    responsabilis, ita ordinem Missarum perficiat, ut omnes facillime in Missis participare conscie,
    active et devote queant. Quorum necessitates spirituales etiam praedicatores in verbi Dei
    servitio considerent.
</p>

<h2 class="index">De Sacrista</h2>

<h2 id="norm185">Norma 185</h2>

<p>
    Frater sacrista a priore nominatus ipse immediate provideat, ut ordo in aede sacra servetur, et
    praesertim, ut actiones liturgicae rite impleantur, praeparando omnia, quae ad eas digne
    exercendas necessaria sunt.
</p>
<p>
    Ante maiores sollemnitates pariter congruas et aptas decorationes curet.
</p>


<h2 id="norm186">Norma 186</h2>

<p>
    Sacrista animum attendat praecipue ad tutam dignamque Sanctissimi Sacramenti asservationem,
    atque meminerit renovationem sacrarum Specierum, debitum reliquiarum cultum, mutationem oleorum
    sacrorum quotannis faciendam ac diligentem eorum asservationem. Curam quoque adhibeat
    integritati et incolumitati vasorum sacrorum, librorum, vestimentorum, imaginum aliarumque rerum
    ecclesiae, debite eis providens, ne deleantur, perdantur vel furto auferantur.
</p>
<p>
    Modo singulari domui Dei tutandae invigilet, ad ianuas ecclesiae, clausulas, lumina electrica et
    naturalia (lampas olivae, candelae) attendat.
</p>
<p>
    Inventarium thesauri ecclesiae, paramentorum, vasorum et supellectilis diligenter custodiat.
    Alterum eius exemplar apud subpriorem maneat, tertium autem in Curiam Generalem transmittatur.
</p>

<h2 class="index">De Cantore et Caeremoniario</h2>

<h2 id="norm187">Norma 187</h2>

<p>
    Cantor et caeremoniarius a priore nominati, obligatione tenentur curare, ut liturgia rite
    impleatur et communitas ad hoc munus bene praeparetur. Consodales suos vigentia Ecclesiae
    praescripta doceant eosque exerceant (praesertim ante sollemnitates).
</p>
<p>
    Cantor in cantu liturgico praesit, praestantiae artis musicae et cantus ecclesiastici
    prospiciens.
</p>
<p>
    Caeremoniarius autem tempore celebritatum dirigat omnes, qui variis liturgiae officiis funguntur
    necnon commentariis liturgicis debite elaborandis invigilet.
</p>

<h2 class="index">De Bibliothecario</h2>

<h2 id="norm188">Norma 188</h2>

<p>
    Bibliothecarius a superiore loci, sententia consilii domestici auscultata, nominetur.
</p>
<p>
    Bibliothecarius officio catalogi perficiendi fungatur necnon aditum ad libros collectos statutis
    diei horis opportunum reddat. In sua opera methodos hodiernas adhibeat ac possibilitates et
    necessitates conventus consideret.
</p>
<p>
    Ministerio suo faciat libros magis in dies in conventu legantur.
</p>
<p>
    Pecunias novis libris emendis destinatas superior decernat audito consilio suo domestico. Aditum
    ad libros legendos personis extraneis (extra Ordinem) bibliothecarius iuxta ordinationes
    superiorum det.
</p>
<p>
    In quovis nostro monasterio lectorium instituatur, quod auxiliis manualibus et currentibus
    ephemeridibus instructum sit.
</p>

<h2 class="index">De Infirmario</h2>

<h2 id="norm189">Norma 189</h2>

<p>
    De cura infirmorum in monasterio subprior respondeat. In notabilioribus communitatibus a priore
    infirmarius idoneus probusque designetur, qui subpriori auxilio sit.
</p>
<p>
    Ad infirmarium spectat:
</p>

<ol class="alph">
    <li> auxilium primum indigentibus ferre;</li>
    <li> superiorem de morbo et actuali condicione sanitatis infirmi informare;</li>
    <li> infirmis sedulo servire ac in hospitali eos visitare;</li>
    <li> cistam medicamentariam in domo et sacristia debite asservare.</li>
</ol>

<p>
    In quovis monasterio consodalibus stabilis et peritus medicus tutelam praestet.
</p>

<h2 class="index">De Ianitore</h2>

<h2 id="norm190">Norma 190</h2>

<p>
    Ianitor a priore designatus communitatem ad portam repraesentet, clausurae observandae
    invigilet, recipiat eos qui ad res expediendas adveniunt atque hospites, quibus pariter ac
    communitati diligentissime serviat.
</p>
<p>
    Ianitor cultura personali et prudentia, sicut et formatione religiosa ac spiritu apostolico, pro
    muneribus suis, excelleat.
</p>
<p>
    Securitatem domus ac debitum hospitum ministerium prae oculis habens, ianuam sine custodia
    relinquere numquam debet. Ianuam aperiat et claudat hora in ordine diurno definita.
</p>
<p>
    In negotiis expediendis instructionibus et menti superioris se accomodet.
</p>


</body>