<html>
<head>
    <title>Orationes
        dicendæ cum sacerdos induitur sacerdotalibus paramentis</title>
</head>
<body class="indent">

<h1>10. Orationes
    dicendæ cum sacerdos induitur sacerdotalibus paramentis</h1>

<p class="instruction">
    Indulgentia centum dierum pro singulis orationibus. Pius Pp. XII, 14 ianuarii 1940.
</p>

<p class="instruction">
    Cum lavat manus, dicat:
</p>

<p>
    Da, Dómine, virtútem mánibus meis ad abstergéndam omnem máculam; ut sine pollutióne mentis et córporis váleam tibi servíre.
</p>

<p class="instruction">
    Ad amictum, dum ponitur super caput, dicat:
</p>

<p>
    Impóne, Dómine, cápiti meo gáleam salútis, ad expugnándos diabólicos incúrsus.
</p>

<p class="instruction">
    Ad albam, cum ea induitur:
</p>

<p>
    Deálba me, Dómine, et munda cor meum; ut, in Sánguine Agni dealbátus, gáudiis pérfruar sempitérnis.
</p>

<p class="instruction">
    Ad cingulum, dum se cingit:
</p>

<p>
    Præcínge me, Dómine, cíngulo puritátis, et exstíngue in lumbis meis humórem libídinis; ut máneat in me virtus continéntiæ et castitátis.
</p>

<p class="instruction">
    Ad manipulum, dum imponitur bracchio sinistro:
</p>

<p>
    Mérear, Dómine, portáre manípulum fletus et dolóris; ut cum exsultatióne recípiam mercédem labóris.
</p>

<p class="instruction">
    Ad stolam, dum imponitur collo:
</p>

<p>
    Redde mihi, Dómine, stolam immortalitátis, quam pérdidi in prævaricatióne primi paréntis: et, quamvis indígnus accédo ad tuum sacrum mystérium, mérear tamen gáudium sempitérnum.
</p>

<p class="instruction">
    Ad casulam, cum assumitur:
</p>

<p>
    Dómine, qui dixísti: Iugum meum suáve est, et onus meum leve: fac, ut istud portáre sic váleam, quod cónsequar tuam grátiam. Amen.
</p>

</body>
</html>