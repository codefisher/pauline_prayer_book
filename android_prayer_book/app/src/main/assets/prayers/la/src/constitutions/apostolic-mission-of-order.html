<html>
<head>
    <title>Caput V: De Ordinis Apostolica Missione</title>
</head>
<body class="constitutions" lang="la">

<h1>Caput V: De Ordinis Apostolica Missione</h1>


<h2 id="art47">Articulus 47</h2>

<p>
    Ordo noster ab ipsis suis exordiis apostolicam exercuit actionem, quae initio testimonio
    perhibendo, salutaribus monitis et oratione exprimebatur. Cursu temporum pro Ecclesiae voluntate
    Ordo noster munera suscipiebat apostolica: inde a praedicatione verbi Dei et sacramentorum
    administratione in propriis ecclesiis, usque ad actionem missionalem et paedagogicam exercendam.
    Id de tenero sensu testatur, quem Communitas Paulina actualibus Populi Dei indigentiis signisque
    tempori prodebat. Indolis ergo et spiritus Ordinis nostri probe conscii, ulterius
    contemplationem, apostolatum testimonii et orationis cum ardenti opere apostolico iungamus.
</p>


<h2 id="art48">Articulus 48</h2>

<p>
    Quisque nostrum per baptismum et confirmationem particeps fit salutarium Christi munerum, quod
    primum fundamentum nostri in Ecclesia apostolatus constituit. Insuper novo titulo professionis
    religiosae hanc apostolicam missionem suscipimus Ecclesiae servitio mancipando. Singulari tamen
    modo pro apostolica missione respondent, qui per sacros ordines in Christi sacerdotio
    perticipant.
</p>
<p>
    Non ergo soli presbyteri, sed et fratres religiosi memores sint opportet, quod in universale
    sacerdotium fidelium inclusi, facultatem et obligationem habent Regni Dei corroborandi et
    propagandi. Omnes persuasum sibi habeant evangelica vitae ratione, oratione, sacrificiis et
    laboribus, et praesertim voluntate Patris explenda ac cruce portanda, hunc apostolatum clariorem
    et efficaciorem fieri.
</p>

<h2 id="art49">Articulus 49</h2>

<p>
    Officium verbi Dei praedicandi primum munus apostolicum habemus. Ministerium verbi Dei
    suscipientes, bene novimus illud principale instrumentum excitandi fidem constituere (cfr Rom.
    10,17), vocationem in nomine Dei ad se convertendum esse, ad sacramenta quasi fontes vitae Dei
    ducere, in cordibus hominum et intra eos Regnum Dei gratiae ac vitae aedificare, tandem lumen
    veritatis esse viamque peregrinis ad Patrem Coelestem ostendere.
</p>
<p>
    Propterea sacerdotes nostri Spiritu Dei et sollicitudine boni spiritualis hominum animati,
    omnibus mysterium Christi cum zelo praedicabunt. Doctrinam quoque Eius explicabunt et
    dilatabunt, vita propria ea profitentes, quae praedicant. In nostra praedicatione Maria Mater
    Christi et nostra Mater praesens sit, sicut et in Evangelio atque in Ecclesiae doctrina praesens
    est.
</p>
<p>
    Ad praedicandum religiosis in eorum ecclesiis vel oratoriis licentia requiritur prioris
    monasterii (cfr can. 765).
</p>


<h2 id="art50">Articulus 50</h2>

<p>
    Praedicatores nostri, ad exemplum Mariae Virginis, in studium incumbant et amorem habeant
    aeternae semperque vivae evangelicae veritatis in lumine scilicet doctrinae Ecclesiae, ac simul
    in nexu cum vitae condicionibus. Sciant quoque eorum praedicationem ad hos pervenire debere
    homines, qui in nostra veniunt sanctuaria et templa, aut in communitatibus paroecialibus nobis
    commissi sunt, vel occasione aliorum ministeriorum apostolatus nobis occurrunt, ut puta sunt
    peregrinationes, exercitia pietatis, dies secessus, conferentiae spirituales etc.
</p>


<h2 id="art51">Articulus 51</h2>

<p>
    Verbum Dei, quod a nobis populo Dei praedicatur, efficit, ut vita sacramentalis eiusdem populi
    fructuosa atque efficax fiat.
</p>
<p>
    Paulini sacramentorum dispensatores indesinenter curent, ut in propria vita hoc exerceant, quod
    operantur, atque Christi similitudinem in se exprimant, cuius sacramenta signa sunt salutaria.
</p>
<p>
    Vitae sacramentalis instituendae ac Liturgiae formarum cura, iuxta Ecclesiae normas et
    necessitates, omnia nostra loca pastoralia praestare debent.
</p>


<h2 id="art52">Articulus 52</h2>

<p>
    Populi Dei aedificatio impensissime Sancta Eucharistia perficitur. Inde sacerdotes Paulini omni
    studio conentur, ut omnia quae ab ipsis et a populo in fide et caritate Deo offeruntur, cum
    omnibus divitiis ac cum sublimi sanctitate Christi totiusque Ecclesiae Sacrificii coniungantur.
    Quare homiliis, monitis et ipsa ratione celebrandi omnes fideles ad pleniorem participationem
    Mysterii Paschalis adducantur opportet; quo fiet, ut hi ex Eucharistia lumen virtutemque ad suam
    vocationem christianam haurire sciant.
</p>


<h2 id="art53">Articulus 53</h2>

<p>
    Sacerdotale ministerium in sacramento paenitentiae inde a saeculis unum ex principalioribus
    muneribus apostolicis Communitatis Paulinae constituit; quod fit praecipue in sanctuariis
    Marialibus, ubi multi congregantur fideles desiderio moti, ut spiritualem regenerationem
    intercedente Maria, Matre Divinae Gratiae, adipiscantur.
</p>
<p>
    Patres igitur nostri libenter properent, ut cum alacritate ipsius Christi in ulgentis
    paenitentibus inserviant. Paenitentes intellegere satagant eosque in onere se convertendi
    adiuvent.
</p>


<h2 id="art54">Articulus 54</h2>

<p>
    Sacerdotes nostri, ipsi quoque frequenti purgatione spiritus in sacramento paenitentiae
    indigentes, aliis virtute et in persona Christi serviant, qui sic peccatores in Sanguine suo
    regenerat. Simul cum suis paenitentibus de Dei offensa doleant et miseriam peccatoris corde
    sentiant; ad contritionem eum adducant, in danda Patris misericordiae venta intercedant,
    Ecclesiae peccatorem reconcilient, cui iste vulnus inflixit.
</p>
<p>
    Oratione et studio prosequendo Patres profundiorem hominis cognitionem acquirant, ut paenitentes
    in dignoscenda conscientia melius adiuvent atque eandem in spiritu Evangelii efforment.
</p>


<h2 id="art55">Articulus 55</h2>

<p>
    Omnia nostra loca curae pastorali destinata et praeprimis sanctuaria Marialia convenienti gradu
    rei pastoralis praestare debent. Ad hunc finem:
</p>

<ol>
    <li>
        Penes Curiam generalitiam consilium pastorale creandum est utpote supremi Superioris organum
        consultivum, ab uno ex definitoribus dirigendum. Munus huiusce consilii est: Ordinis curae
        animarum incepta dare, eam coordinare et rationem proponere.
    </li>
    <li>
        Sanctuaria Marialia nobis a Divina Providentia commissa peculiari cura omnes consodales
        Ordinisque Regimen prosequantur.
    </li>
    <li>
        In domibus, quae convenientes habent condiciones, pro sacerdotibus et laicis centra
        recollectionum erigenda sunt.
    </li>
</ol>


<h2 id="art56">Articulus 56</h2>

<ol>
    <li>
        Paraeciae ab Ordine nostro susceptae, ita gerendae sunt, ut in dioecesibus exemplaris operae
        apostolicae loci constituantur atque nostris sacerdotibus scholae pastoralis actuositatis
        fiant.
    </li>
    <li>
        Omnes religiosi loco paraeciali vel rectorali dicati, ad activam cooperationem pastoralem
        cum parocho sive rectore tenentur.
    </li>
</ol>

<h2 id="art57">Articulus 57</h2>

<p>
    Curae pastorali ante omnia in nostris sanctuariis aliisque locis consulentes, libenter
    communitatibus dioecesanis et religiosis servimus et quidem verbi Dei praedicatione, sacramento
    paenitentiae dispensando aliisque ministeriis - consentientibus utique Superioribus. Attamen
    primo in loco Mariales apostolatus species ponamus.
</p>


<h2 id="art58">Articulus 58</h2>

<p>
    Ad munera apostolica perfectius implenda, religiosi nostri variis communica tionis socialis
    instrumentis uti posunt, semper tamen cum prudentia et Superiorum licentia hoc fiat. Ordo noster
    creare propria centra libros edendi, pro posse, debet.
</p>
<p>
    Ordinis nostri sodales ut scripta quaestiones religionis morumve tractantia edere possint,
    licentia quoque sui Superioris Generalis aut provincialis egent (cfr can. 832).
</p>

<h2 id="art59">Articulus 59</h2>

<p>
    Zelus apostolicus, qui Spiritu Sancto movetur et temporis signa praesentit, ad consummendas
    omnes vires et indoles Deo et hominibus nos urget. Quo animati nova incepta in servitio
    Ecclesiae et societatum suscipimus, intra quas vivere et operari contingit, dum novas formas,
    methodos et instrumenta apostolatus - invigilantibus superioribus - non metuimus.
</p>

</body>