<html>
<head>
    <title>Die 20 martii - Memoria ad libitum - Sancti Iosephi Bilczewski, episcopi</title>
</head>
<body lang="la">

<h1 class="index"><span class="rubric">Die 20 martii</span> <br /> Sancti Iosephi Bilczewski, episcopi</h1>

<h2><span class="rubric">Memoria ad libitum</span></h2>

<p class="instruction">
    De Communi pastorum, praeter haec quae sequuntur
</p>

<h2><span class="rubric">Ad Officium Lectionis</span></h2>


<reading label="Lectio Altera" longref="(die 23 octobris, anno Domini MMV, in AAS 98 [2006], pp. 641-642)"
         tagline="Omnibus loquebatur de praeceptis Dei servandis, praesertim amoris fraterni">
    Ex <em>Litteris Decretalibus</em>, quibus Beato Iosepho Bilczewski Sanctorum honores decernuntur, Benedicti XVI, Papae
</reading>

<p>
    Beati Iosephi Bilczewski tota vita fide est illuminata, quam ipse Verbo Dei nutrivit Divinaque liturgia, altissimam creans consonantiam inter veritates quibus credebat quasque docebat, pastorales navitates et cotidianam vitam, omnino Deo et Ecclesiae deditam.
</p>
<p>
    Die XXVI mensis Aprilis anno MDCCCLX in loco v.d. Wilamowice, meridionali in parte hodiernae Poloniae, tunc inter fines Imperii Austriaci-Hungarici, est ortus. Maturitatis diplomate accepto anno MDCCCLXXX, Cracoviae Seminarium ingressus est Maius. Die VI mensis Iulii anno MDCCCLXXXIV Cracoviae sacerdos a suo Episcopo dioecesano est ordinatus. Anno MDCCCLXXXVI doctoratum consecutus est in theologia apud Universitatem Studiorum Vindobonensem. Curricula peregit deinde etiam Romae et Lutetiae Parisiorum. Anno MDCCCXC Cracoviae examen superavit habilitatis apud Universitatem Studiorum Jaghellonicam.
</p>
<p>
    Sequenti anno professor nominatus est theologiae dogmaticae apud Universitatem Studiorum Ioannis Casimiri Leopolitana in urbe. Ibi officium etiam explevit decani facultatis theologiae et rectoris eiusdem Universitatis.
</p>
<p>
    Disciplina in theologica inter primos fuit qui monumenta archaeologica veluti «locum theologicum» considerabat; de argumento isto in libro tractavit cui titulus «Eucharistia sub picturarum antiquarum atque inscriptionum lumine». Eucharistia – aiebat – celebrata et hodie ab Ecclesia catholica recepta, eadem est quam Apostoli vixerunt cuique crediderunt.
</p>
<p>
    Eius intellectus cordisque dotes Imperatori Austriae Francisco Iosepho notae fuerunt, qui eum veluti candidatum proposuit ad vacantem Sedem metropolitanam Leopolitanam. Summus Pontifex Leo XIII hoc consilium accepit atque Iosephum Bilczewski Archiepiscopum nominavit Leopolitanum Latinorum, qui die XX mensis Ianuarii anno MCMI est consecratus.
</p>
<p>
    Archiepiscopus totum se pro sancta Ecclesia dicare voluit. Magna cordis bonitate humilitate pietate actuositate pastoralique industria eminuit, quae ex eius dilectione Dei et proximi profluebant.
</p>
<p>
    Maxime sollicitus erat de vocationibus ad sacerdotium promovendis, de diligenti iuvenum paratione ad activam et fructuosam liturgiae participationem, de catechesi tradenda eiusque nexu cum Eucharistia. Aedificationem promovit ecclesiarum et sacellorum, scholarum et asylorum pueritiae. Eius sermones, epistulae pastorales et ad fideles adhortationes altam significabant fidem, sed etiam proposita quaestionum solvendarum. Spiritali et materiali modo opera iuvit quae ipsius in archidioecesi nascebantur. Eius sancta vita, precationis et operae plena, fecit ut ille magni ab omnibus confessionibus existimaretur, ritibus et Nationibus in archidioecesi praesentibus. In Galitiae regione peritissimus omnium considerabatur in sociali doctrina Ecclesiae, in consensione cum praeceptis Leonis XIII in «Rerum novarum» significatis. Quaestiones considerans sociales, semper pauperes et populum defendebat, fundamentum vitae socialis in iustitia et amore christiano reponens. Tempore primi belli universalis, dum odium et despectio regnabant, amorem gentibus indicabat Dei infinitum, qui veniam dat peccatorum et iniuriarum. Omnibus loquebatur de praeceptis Dei servandis, praesertim amoris fraterni. Solutiones proponebat quaestionum socialium de familia et iuvenibus praecepto amoris Dei et proximi nitens.
</p>
<p>
    Pastoralis caritas ex Beati huius alta necessitudine cum Deo fluebat, quam precibus et sui ipsius abnegatione colebat. Saepe et longe erga Sanctissimum stabat Sacramentum in eucharistica adoratione, ex qua vires extrahebat ut in via sanctitatis progrederetur et animam suam purificaret. Solam quaerebat Dei gloriam animarumque salutem. Ob Christi amorem omnibus generose et simplici servire voluit ratione. Disiunctus a rebus materialibus fuit et temperans in usu bonorum terrestrium.
</p>
<p>
    Tempore XXIIII annorum ministerii sui pastoralis vultum mutavit archidioecesis Leopolitanae. Die XX mensis Martii anno MCMXXIII mortuus est atque, secundum suum desiderium, in «Coemeterio Janowski», appellato etiam «Pauperum coemeterio», est sepultus.
</p>

<reading label="Responsory" ref="Cfr. Phil 3,17; 4,9; 1 Cor 1,10"></reading>

<p class="noindent">
    <sp>R/</sp> Tobservate eos qui ita ambulant sicut habetis formam nos.
    <span class="rubric">*</span> Deus pacis erit vobiscum.
    <br />
    <sp>V/</sp> Obsecro autem vos fratres per nomen Domini nostri Iesu Christi ut id ipsum dicatis omnes et non sint in vobis scismata sitis.
    <span class="rubric">*</span> Deus pacis erit vobiscum.
</p>

<reading label="Oratio"></reading>

<litany>
    Deus, qui sancto Iosepho, episcopo,
    apostolicum zelum et pietatem erga mysterium Eucharistiae donasti,
    praesta, quaesumus, ut, eius intercessione,
    abundanter pane vitae satiemus
    et pigno aeternitatis laetemur.
    Per Dominum nostrum Iesum Christum Filium tuum,
    qui tecum vivit et regnat in unitate Spiritus Sancti, Deus,
    per omnia saecula saeculorum.
</litany>


</body>