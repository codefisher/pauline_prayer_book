<html>
<head>
    <title>Caput IV: De Institutione Sacerdorum</title>
</head>
<body class="constitutions" lang="la">

<h1 class="index">Caput IV: De Institutione Sacerdorum</h1>


<h2 id="art92">Articulus 92</h2>

<p>
    Omnes religiosi nostri per totam vitam sedulo perficere et prosequi suam formationem
    spiritualem, doctrinalem et practicam debent (cfr can. 661). Ratione enim suae vocationis
    religiosae et sacerdotalis tenentur: ad perfectiorem in dies caritatem prosequendam, ad
    profundiorem suam vitam spiritualem reddendam, ad scientiam adimplendam, ad methodos hodiernae
    curae animarum cognoscendas, ad qualitates pastorales aliasque perficiendas - in ambitu
    officiorum, quae sibi concredita sunt. Quam ab rem utiliores in dies fient in opera pro Ecclesia
    et Ordine navanda.
</p>


<h2 id="art93">Articulus 93</h2>

<p>
    Superiores peculiari cura neopresbyteros prosequi atque occasionem eis praebere debent, ut
    methodos et nova incepta curae animarum nobis propriae cognoscant, praesertim per experientias
    pastorales cum consodalibus mutuo communicandas. Ante omnia tamen facultas eis danda est
    perficiendi scientiam theologicam atque etiam subsidia condicionesque eis suppeditentur, ut suam
    amicitiam cum Christo Summo Sacerdote roborent ac perficiant.
</p>
<p>
    Iuniores autem sacerdotes operae pastorali in nostris sanctuariis aliisque locis addicti, cum
    zelo et studio labori pastorali sub ductu Superiorum incumbant.

</p>


<h2 id="art94">Articulus 94</h2>


<ol>
    <li>
        In intellectus institutione sicut et aliis formis augendi scientiam iuvenum sacerdotum, in
        examinibus, quae per quinquennium post ordinem presbyteratus subeant, insistendum est
        actualibus quaestionibus pastoralibus, quae cum ministerio pastorali Ordinis nostri proprio
        iungantur.
    </li>
    <li>
        Unusquisque patrum ad suam individualem scientiam perficiendam et pastoralem efficientiam
        augendam, tempore ab officiis libero studiis vacet, necnon varias conferentias participet
        praesertim indolis pastoralis.
    </li>
</ol>

<h2 id="art95">Articulus 95</h2>

<p>
    Ad studia speciali mittendi convenienti ingenio et praestantibus moribus praecellant.
    Competentis Superioris maioris est de subeundis et prosequendis talibus studiis decernere.
    Attamen non solas qualitates requisitas, sed et actuales necessitates et possibilitates
    Communitatis religiosae prae oculis habeat.
</p>
<p>
    Studentes peculiari sollicitudine studioque prosequendi sunt, dum non tantum progressui in
    scientia acquirenda, sed etiam eorum formationi spirituali et pastorali attendatur oportet.
</p>

</body>