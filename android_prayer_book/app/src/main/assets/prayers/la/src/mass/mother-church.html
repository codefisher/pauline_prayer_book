<html>
<head>
    <title>Feria II post Dominicam Pentecostes, Mariæ Virginis Matris Ecclesiæ</title>
</head>
<body lang="la">

<h1 class="index"><span class="rubric">Feria II post Dominicam Pentecostes</span> <br />Mariæ Virginis Matris Ecclesiæ</h1>

<h2><span class="rubric">Festum</span></h2>

<p><em>
    &ldquo;Beata autem Virgo divinae maternitatis dono et munere, quo cum Filio Redemptore unitur, suisque singularibus gratiis et muneribus, etiam cum Ecclesia intime coniungitur: Deipara est Ecclesiae typus, ut iam docebat S. Ambrosius, in ordine scilicet fidei, caritatis et perfectae cum Christo unionis&rdquo; (Lumen Gentium 63)
</em></p>

<h2 class="rubric">Antiphona ad Introitum <span class="ref">Cf. Act 1, 14</span></h2>
<litany>
    Erant discípuli perseverántes unanímiter
    in oratióne cum María, matre Iesu.
</litany>

<p class="noindent">
    <span class="rubric">Dicitur</span> Gloria in excelsis<span class="rubric">.</span>
</p>

<h2 class="rubric">Collecta</h2>
<litany>Deus, misericordiárum Pater,
    cuius Unigénitus, cruci affíxus,
    beátam Maríam Vírginem, Genetrícem suam,
    Matrem quoque nostram constítuit,
    concéde, quǽsumus, ut, eius cooperánte caritáte,
    Ecclésia tua, in dies fecúndior, prolis sanctitáte exsúltet
    et in grémium suum cunctas áttrahat famílias populórum.
    Per Dóminum nostrum Iesum Christum Filium tuum,
    qui tecum vivit et regnat in unitate Spiritus Sancti,
    Deus, per omnia sæcula sæculorum.
</litany>

<h2 class="rubric">Super oblata</h2>
<litany>Súscipe, Dómine, oblatiónes nostras
    et in mystérium salútis convérte,
    cuius virtúte
    et caritáte Vírginis Maríæ, Ecclésiæ Matris, inflammémur
    et óperi redemptiónis cum ea árctius sociári mereámur.
    Per Christum Dominum nostrum.
</litany>

<div id="preface">
    <h2 class="rubric">Preface</h2>

    <p class="noindent">
        <sp>V/</sp> Dóminus vobíscum.<br />
        <sp>R/</sp> Et cum spíritu tuo.
    </p>

    <p class="noindent">
        <sp>V/</sp> Sursum corda.<br />
        <sp>R/</sp> Habémus ad Dóminum.
    </p>

    <p class="noindent">
        <sp>V/</sp> Grátias agámus Dómino Deo nostro.<br />
        <sp>R/</sp> Dignum et iustum est.
    </p>

    <litany includeblank="includeblank">
        Vere dignum et iustum est, æquum et salutáre,
        nos tibi semper et ubíque grátias ágere:
        Dómine, sancte Pater, omnípotens ætérne Deus:

        Et te in celebratióne beátæ Maríæ Vírginis
        débitis magnificáre præcóniis.

        Quæ Verbum tuum immaculáto corde suscípiens
        virgíneo méruit sinu concípere
        atque, páriens Conditórem, Ecclésiæ fovit exórdia.

        Quæ iuxta crucem testaméntum divínæ caritátis accípiens,
        univérsos hómines in fílios assúmpsit,
        Christi morte ad supérnam vitam generátos.

        Quæ, cum Apóstoli Promíssum exspectárent tuum,
        supplicatiónem suam discipulórum précibus iungens,
        exémplar éxstitit orántis Ecclésiæ.

        Ad glóriam autem evécta cælórum,
        Ecclésiam peregrinántem matérno proséquitur amóre
        eiúsque gressus ad pátriam tuétur benígna,
        donec dies Dómini gloriósus advéniat.

        Et ídeo cum Sanctis et Angelis univérsis
        te collaudámus, sine fine dicéntes:

        Sanctus, Sanctus, Sanctus Dóminus Deus Sábaoth&hellip;
    </litany>


    <hr class="rubric" />

</div>

<h2 class="rubric">Antiphona ad communionem  <span class="ref">Cf. Io 2, 1.11</span></h2>
<litany>
    Núptiæ factæ sunt in Cana Galilǽæ,
    et erat mater Iesu ibi;
    tunc fecit inítium signórum Iesus
    et manifestávit glóriam suam,
    et credidérunt in eum discípuli eius.
</litany>

<p class="instruction">Vel <span class="ref">Cf. Io 19, 26-27</span></p>

<litany>
    Ex cruce pendens
    dixit Iesus discípulo, quem diligébat:
    Ecce mater tua.
</litany>

<h2 class="rubric">Post communionem</h2>
<litany>
    Sumpto, Dómine, pígnore redemptiónis et vitæ,
    súpplices adprecámur,
    ut Ecclésia tua, matérna Vírginis ope,
    et Evangélii præcónio univérsas gentes erúdiat
    et Spíritus effusióne orbem terrárum adímpleat.
    Per Christum Dominum nostrum.
</litany>


</body>
</html>