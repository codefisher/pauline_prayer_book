<html>
<head>
    <title>Die 3 novembris In commemoratione omnium defunctorum Ordinis</title>
</head>
<body lang="la">

<h1 class="index"><span class="rubric">Die 3 novembris</span> <br/> In commemoratione omnium defunctorum Ordinis</h1>

<h2><span class="rubric">Memoria</span></h2>

<p class="instruction">
    Officium defunctorum, praeter haec quae sequuntur
</p>


<h2><span class="rubric">Ad Officium Lectionis</span></h2>


<reading label="Lectio Altera" longref="(Dives in Misericordia, n. 8, in AAS 72 [1980] 1203-1207)"
         tagline="Amor morte ac peccato efficacior est">
    Ex Litteris Encyclicis <em>Dives in Misericordia</em> sancti Ioannis Pauli II, papae
</reading>

<p>
    Praeterea Christi crux in Calvariae loco testimonium pariter est de mali potentia contra ipsum Filium Dei.
</p>
<p>
    En autem in eo admodum ipso, in Christo nempe, vindicatur peccatum pretio eius sacrificii atque oboedientiae «usque ad mortem» (Philp. 2, 8). Eum qui non noverat peccatum, «pro nobis peccatum fecit» Deus (2 Cor. 5, 21). Vindicatur insuper mors, quae ab historiae humanae primordiis sociata cum peccato est. Cum vera sic mors vindicatur, id sane evenit propter ipsius mortem, qui peccato carebat solusque poterat morte sua morti mortem inferre (cfr. 1 Cor. 15, 54 s.). Taliter quidem crux Christi, in qua Patri consubstantialis Filius plenam retribuit Deo iustitiam, patefactio «radicalis» aliqua est misericordiae sive potius amoris, qui toti adversatur rei efficienti radicem ipsam mali in hominis historia: peccato nominatim ac morti.
</p>
<p>
    At in paschali mysterio limes transitur multiplicis mali, cuius fit consors homo terrestri in vita: nam facit crux Christi, ut altiores perspiciamus mali radices in peccatum mortemque descendentes et sic ea efficitur eschatologicum signum. In consummatione dumtaxat eschatologica ultimaque orbis renovatione vincet in cunctis electis amor intimos ipsos mali fontes, dum uti fructum plane maturum adducet Regnum vitae et sanctitatis gloriosaeque immortalitatis.
</p>
<p>
    Quoad igitur «prima» non abibunt (cfr. Apoc. 2l, 4), crux «locus» iste persistet, ad quem alii etiam referri possint sermones Apocalypsis Ioannis: «Ecce sto ad ostium et pulso. Si quis audierit vocem meam et aperuerit ianuam, introibo ad illum et cenabo cum illo et ipse mecum» (Apoc. 3, 20). Insigniter quoque suam Deus recludit misericordiam, quoties hominem concitat ad «misericordiam» proprium in Filium suum, id est in Crucifixum.
</p>
<p>
    Nam Christus, cui pro homine Pater «non pepercit» (Rom. 8, 32) quique suo in dolore et crucis supplicio expertus humanam non est misericordiam, planam fecit sua in resurrectione plenitudinem illius amoris, quem Pater fovet in eum atque in eo erga omnes homines. «Non est Deus mortuorum sed vivorum!» (Mc. 12, 27). Sua quidem in resurrectione Christus commonstravit Deum misericordis amoris idcirco plane, quod crucem in se receperat ut viam ad resurrectionem.
</p>
<p>
    Ecce Dei Filium, qui sua in resurrectione funditus persensit super se misericordiam, Patris hoc est amorem, qui morte efficacior est. Verum idem quoque Christus Filius Dei est, qui ad terminum, immo quadamtenus ultra terminum operis messianici sui, praebet se ipse inexhaustum fontem misericordiae, eiusdem nempe amoris, quem deinceps in longiore prospectu historiae salutis in Ecclesia numquam non confirmari oportet peccato ipso potentiorem. Christus paschalis ultima ac sempiterna misericordiae quasi quaedam corporatio est illiusque vivens signum: historicum-salvificum una et eschatologicum. Hoc sane cum eodem affectu liturgia sacra paschalis temporis ponit in ore nostro Psalmi verba: «Misericordias Domini in aeternum cantabo» (Ps. 89 [88], 2).
</p>

<reading label="Responsorium" ref="Cfr. Apoc. 21, 4; Mt. 5, 4"></reading>


<p class="noindent">
    <sp>R/</sp> Deus absterget omnem lacrimam ab oculis eorum,
    <span class="rubric">*</span> et mors ultra non erit, neque luctus 	neque clamor neque dolor erit ultra, quia prima abierunt.
    <br />
    <sp>V/</sp> Beati, qui lugent, quoniam ipsi consolabuntur.
    <span class="rubric">*</span> Et mors ultra non erit, neque luctus 	neque clamor neque dolor erit ultra, quia prima abierunt.
</p>


<reading label="Oratio"></reading>

<litany>
    Deus, gloria fidelium et vita iustorum,
    cuius Filii morte et resurrectione redempti sumus,
    propitiare famulis tuis fratribus et sororibus defunctis monachis
    ac propinquis et benefactoribus Ordinis nostri,
    ut, qui resurrectionis nostrae mysterium agnoverunt, aeternae beatitudinis gaudia percipere mereantur.
    Per Dominum nostrum Iesum Christum Filium tuum,
    qui tecum vivit et regnat in unitate Spiritus Sancti, Deus,
    per omnia saecula saeculorum.
</litany>

</body>