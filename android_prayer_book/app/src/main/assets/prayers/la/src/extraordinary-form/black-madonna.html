<html>
<head>
    <title>Die 17 Julii Ss. Beatæ Mariæ Virginis Claromontanæ Częstochoviensis</title>
</head>
<body>

<reading label="Introitus" ref="Ps. 86, 1"/>

<p dropcap="special4">
    Fundaménta ejus in móntibus sanctis, díligit Dóminus porta Sion super ómnia tabernácula Jacob. (T. P. Allelúja, allelúja.) Ps. Ibid 3 Gloriósa dicta sunt de te, civitas Dei. <span class="rubric"><sp>V/</sp></span> Gloria Patri.
</p>

<h2>
    <span class="rubric">Oratio</span>
</h2>

<p  dropcap="dropcap">
    Omnípotens et miséricors Deus, qui ad defensiónem pópuli polónici in beatíssima Vírgine María perpétuum auxílium mirabíliter constituísti, eiúsque sacram Imáginem  Claromontánam solémni fidélium veneratióne insígnem reddidísti: concéde propítius;ut tali præsídio muníti, certántes in vita, victóriam de hoste malígno cónsequi valeámus in morte. Per Dóminum.
</p>

<reading longref="Prov. 8, 17-24 et 32-35."><strong>Léctio libri Sapiéntiæ</strong></reading>

<p  dropcap="dropcap">
    Ego diligéntes me díligo, et qui mane vígilant ad me, invénient me. Mecum sunt divítiæ et glória, opes supérbæ et iustítia. Mélior est enim fructus meus auro et lápide pretióso, et genímina mea argénto elécto. In viis iustítiæ ámbulo, in médio semitárum iudícii, ut ditem diligéntes me et thesáuros eórum répleam. Dóminus possédit me in inítio viárum suárum, ántequam quidquam fáceret a princípio. Ab ætérno ordináta sum et ex antíquis, ántequam terra fíeret. Nondum erant abýssi et ego iam concépta eram. Nunc ergo, fílii, audíte me: Beáti, qui custódiunt vias meas. Audíte disciplínam et estóte sapiéntes et nolíte abjícere eam. Beátus homo, qui audit me, et qui vígilat ad fores meas quotídie, et obsérvat ad postes óstii mei. Qui me invénerit, invéniet vitam et háuriet salútem a Dómino.
</p>

<p>
    <span class="rubric">Graduale.</span> Porta cæli et stella maris es, Virgo María, Regis ætérni Mater ac Regína nostra. <span class="rubric"><sp>V/</sp></span> Gratos nos redde Fílio tuo: quia omnis virtus, et decor, et glória ex te respléndet.
</p>

<p>
Allelúja, allelúja. <span class="rubric"><sp>V/</sp> Luc. 1, 28.</span> Ave, grátia plena: Dóminus tecum, benedícta tu in muliéribus. Allelúja.
</p>

<p class="rubric">
    Post Septuagesimam, omissis Allelúja et Versu sequenti, dicitur:
</p>

<p>
    <span class="rubric">Tractus Ps. 44, 12 et 18.</span> Concupíscet Rex decórem tuum: quóniam ipse est Dóminus, Deus tuus, et adorábunt eum. <span class="rubric"><sp>V/</sp></span> Mémores erunt nóminis tui in omni generatióne et generatiónem. <span class="rubric"><sp>V/</sp></span> Proptérea pópuli confitebúntur tibi in ætérnum, et in sǽculum sǽculi.
</p>

<p class="rubric">
    Tempore autem Paschali omittitur Graduale, ejus loco dicitur:
</p>

<p>
    Allelúja, allelúja. <span class="rubric"><sp>V/</sp> Ps. 45. 5 et 6</span> Sanctificávit tabernáculum suum Altíssimus: Deus in médio ejus non commovébitur. Adjuvábit eam Deus mane dilúculo. Allelúja. <span class="rubric"><sp>V/</sp></span> Luc. 1, 28 Ave, María, grátia plena; Dóminus tecum: benedícta tu in muliéribus. Allelúja.
</p>

<reading longref="Ioann. 2, 1-11." dropcap="dropcap">✠ <strong><span class="rubric">S</span>equéntia sancti Evangélii secúndum Ioánnem</strong></reading>

<p  dropcap="dropcap">
    In illo témpore: Núptiæ factæ sunt in Cana Galilǽæ: et erat Mater Jesu ibi. Vocátus est autem et Jesus, et discípuli eius ad  núptias. Et deficiénte vino, dicit Mater Jesu ad eum: Vinum non habent. Et dicit ei Jesus: Quid mihi et tibi est, múlier? nondum venit hora mea. Dicit Mater eius minístris: Quodcúmque díxerit vobis, fácite. Erant autem ibi lapídeæ hýdriæ sex pósitæ secúndum purificatiónem Judæórum, capiéntes singulæ metrétas binas vel ternas. Dicit eis Jesus: Impléte eas usque ad summum. Et dicit eis Jesus: Hauríte nunc, et ferte architriclíno. Et tulérunt. Ut autem gustávit architriclínus aquam vinum factam, et non sciébat unde esset, minístri autem sciébant, qui háuserant aquam: vocat sponsum architriclínus, et dicit ei: Omnis homo primum bonum vinum ponit: et cum inebriáti fúerint, tunc id, quod detérius est; tu autem servásti bonum vinum usque adhuc. Hoc fecit inítium signórum Iesus in Cana Galilǽæ: et manifestávit glóriam suam, et credidérunt in eum discípuli eius.             Credo.
</p>

<p>
    <span class="rubric">Offertorium Ps. 47, 13-15</span> Circúmdate Sion et complectímini eam: narráte in túrribus ejus: pónite corda vestra in virtúte ejus: et distribúite domos ejus, ut enarrétis in progénie áltera, quóniam hic est Deus. (T.P. Allelúja.)
</p>

<h2>
    <span class="rubric">Secreta</span>
</h2>

<p  dropcap="dropcap">
    Pro religiónis Christiánæ triúmpho hóstias placatiónis tibi, Dómini, immolámus: quæ ut nobis proficiant, opem auxiliátrix Virgo præstet, per quam talis perfécta est victória. Per Dóminum.
</p>

<p>
    <span class="rubric">Præfatio de B. Maria Virg.</span> Et te in Festivitáte.
</p>

<p>
    <span class="rubric">Communio Ps.86, 3 et 2</span> Gloriósa dicta sunt de te, cívitas Dei. Díligit Dóminus portas Sion super ómnia tabernácula Jacob. <span class="rubric">(T.P.</span> Allelúja.<span class="rubric">)</span>
</p>

<h2>
    <span class="rubric">Postcommunio</span>
</h2>

<p  dropcap="dropcap">
    Adésto, Dómine, pópulis, qui participatióne Córporis et Sánguinis tui reficiúntur: ut, sanctíssima tua Genitríce auxiliánte, ab omni malo et perículo liberéntur, et in omni ópere bono custodiántur: Qui vivis.
</p>

</body>