<html>
<head>
    <title>Die 24 Aprilis In Conversione S. Patris Augustini</title>
</head>
<body lang="la">

<feast day="Die 24 Aprilis" level="Duplex majus"><span class="rubric">In Conversione</span> <br />
    S. Patris Augustini <br />
    <span class="rubric">Ep., Conf. et Eccl. Doct.</span></feast>

<reading label="Introitus" ref="Eccli. 15, 5"/>

<p dropcap="special">
    In médio Ecclésiæ apéruit os ejus: et implévit eum Dóminus spíritu sapiéntiæ et intelléctus: stolam glóriæ índuit eum. <span class="rubric">Ps. 91, 2</span> Bonum est confitéri Dómino: et psállere nómini tuo, Altíssime. <span class="rubric"><sp>V/</sp></span> Glória Patri.
</p>

<h2>
    <span class="rubric">Oratio</span>
</h2>
<p  dropcap="dropcap">
Deus, qui hodiérnam diem beáti Patris nostri Augustíni Confessóris tui atque Pontíficis mirábili Conversióne decorásti: præsta, quǽsumus; ut, sicut Ecclésiam tuam propúlsis erróribus prótegit, ita corda nostra précibus suis contra malígnos spíritus, tua grátia irrigánte, deféndat. Per Dóminum.
</p>

<break />

<p class="rubric">
    Et fit Commemoratio S. Fidelis a Sigmaringa Mart:
</p>

<h2>
    <span class="rubric">Oratio</span>
</h2>
<p  dropcap="dropcap">
Deus, qui beátum Fidélem, seráphico spíritus ardóre succénsum, in veræ fídei propagatióne martýrii palma et gloriósis miráculis decoráre dignátus es: ejus, quǽsumus méritis et intercessióne, ita nos per grátiam tuam in fide et caritáte confírma; ut in servítio tuo fidéles usque ad mortem inveníri mereámur. Per Dóminum.
</p>

<reading longref="Eccli. 50, 1-14"><strong>Léctio libri Sapiéntiæ</strong></reading>

<p  dropcap="dropcap">
Ecce Sacérdos magnus, qui in vita sua suffúlsit domum, et in diébus suis corroborávit templum. Templi étiam altitúdo ab ipso fundáta est, duplex ædificátio, et excélsi paríentes templi. In diébus ipsíus emanavérunt pútei aquárum, et quasi mare adimpléti sunt supra modum. Qui curávit gentem suam, et liberávit eam a perditióne. Qui præváluit amplificáre civitátem, qui adéptus est glóriam in conversatióne gentis, et ingréssum domus et átrii amplificávit. Quasi stella matutína in médio nébulæ, et quasi luna plena, in diébus suis lucet; et quasi sol refúlgens, sic ille effúlsit in templo Dei. Quasi arcus refúlgens inter nébulas glóriæ, et quasi flos rosárum in diébus vernis, et quasi lília quæ sunt in tránsitu aquæ et quasi, thus rédolens in diébus æstátis; quasi ignis effúlgens et thus ardens in igne, quasi vas auri sólidum, ornátum omni lápide pretióso; quasi olíva púllulans, et cypréssus in alitúdinem se extóllens, in accipiéndo ipsum stolam glóriæ, et vestíri eum in consummatiónem virtútis. In ascénsu altáris sancti glóriam dedit sanctitátis amíctum. In accipiéndo autem partes de manu sacerdótum, et ipse stans juxta aram; et circa illum coróna fratrum; quasi plantátio cedri in monte Líbano, sic circa illum stetérunt quasi rami palmæ; et omnes filii Aaron in glória sua.
</p>

<p>
    Allelúja, allelúja. <span class="rubric"><sp>V/</sp>&nbsp;Eccli. 45, 9</span> Amávit eum Dóminus, et ornávit eum: stolam glóriæ induit eum. Allelúja. <span class="rubric"><sp>V/</sp></span> Augustíne, lux doctórum, firmaméntum Ecclésiæ, málleus hæreticórum, summum vas sciéntiæ, pro tuis fíliis roga Deum, quǽsumus. Allelúja.
</p>

<reading longref="Matth. 19, 27-29" dropcap="dropcap">✠ <strong><span class="rubric">S</span>equéntia Sancti Evangélii secúndum Matthǽum</strong></reading>

<p  dropcap="dropcap">
    In illo témpore: Dixit Petrus ad Jesum: Ecce, nos relíquimus ómnia, et secúti sumus te: quid ergo erit nobis? Jesus autem dixit illis: Amen, dico vobis, quod vos, qui secúti estis me, in regeneratióne, cum séderit Filius hóminis in sede majestátis suæ, sedébitis et vos super sede duódecim, judicántes duódecim tribus Israël. Et omnis, qui relíquerit domum, vel fratres, aut soróres, aut patrem, aut matrem, aut uxórem, aut fílios, aut agros, propter nomen meum, céntuplum accípiet, et vitam ætérnam possidébit. Credo.
</p>

<p>
    <span class="rubric">Offertorium Ps. 91, 13</span> Justus ut palma florébit: sicut cedrus, quæ in Líbano est, multiplicábitur, allelúja.
</p>

<break />

<h2>
    <span class="rubric">Secreta</span>
</h2>

<p  dropcap="dropcap">
    Santi Augustíni Confessóris tui atque Pontíficis, quǽsumus, Dómine, ánnua Conversiónis ejus sollémnitas, pietáti tuæ nos reddat accéptos, ut per hæc piæ placatiónis offícia, et illum beáta retribútio comitétur, et nobis grátiæ tuæ dona concíliet. Per Dóminum.
</p>

<p class="rubric">Pro S. Fidele a Sigmaringa M.</p>

<h2>
    <span class="rubric">Secreta</span>
</h2>
<p  dropcap="dropcap">
Munéribus nostris, quǽsumus, Dómine, precibúsque suscéptis: cæléstibus nos munda mystériis, et cleménter exáudi. Per Dóminum.
</p>

<h2>
    <span class="rubric">Præfatio propria.</span>
</h2>

<p>
    <span class="rubric">Communio Luc. 12, 42</span> Fidélis Servus et prudens, quem constítuit dóminus super famíliam suam: ut det illis in témpore trítici mensúram, allelúja.
</p>

<h2>
    <span class="rubric">Postcommunio</span>
</h2>

<p  dropcap="dropcap">
    Deus, qui ineffábili providéntia beátum Patrem Augustínum ab errórum ténebris ad lucem evangélicæ veritátis adduxísti: da nobis, quǽsumus; ut, qui ejus hódie Conversiónem cólimus, eódem precánte, dona tuæ grátiæ sentiámus. Per Dóminum.
</p>

<p class="rubric">Pro S. Fidele a Sigmaringa M.</p>

<h2>
    <span class="rubric">Postcommunio</span>
</h2>

<p  dropcap="dropcap">
    Da, quǽsumus, Dómine, Deus noster: ut, sicut tuórum commemoratióne Sanctórum temporáli gratulámur offício; ita perpétuo lætémur aspéctu. Per Dóminum.
</p>

</body>

