<html>
<head>
    <title>Die 9 maii - Memoria - Sancti Pachomii, abbatis</title>
</head>
<body lang="la">

<h1 class="index"><span class="rubric">Die 9 maii</span> <br/> Sancti Pachomii, abbatis</h1>

<h2><span class="rubric">Memoria</span></h2>

<p class="instruction">
    De Communi sanctorum, praeter haec quae sequuntur
</p>

<h2><span class="rubric">Ad Officium Lectionis</span></h2>


<reading label="Lectio Altera" longref="(Exordium Praeceptorum 49 et Monita, PL 23, 73 et 91-92)"
         tagline="Monachorum zelus asceticus">
    Ex <em>Exordio Praeceptorum et ex Monitis</em> sancti Pachomii, abbatis
</reading>

<p>
    Si quis accesserit ad ostium monasterii volens saeculo renuntiare, et fratrum aggregari numero,
    non habebit intrandi libertatem, sed prius nuntiabitur Patri monasterii, et manebit paucis
    diebus foris ante ianuam, et docebitur orationem Dominicam ac Psalmos, quantos poterit ediscere:
    et diligenter sui experimentum dabit, ne forte mali quidpiam fecerit, et turbatus ad horam
    timore discesserit, aut sub aliqua potestate sit: et utrum possit renuntiare parentibus suis, et
    propriam contemnere facultatem. Si enim viderint aptum ad orationem et ad omnia, tunc docebitur
    et reliquas monasterii disciplinas, quas servare debeat et facere, quibusque servire, sive in
    collecta omnium fratrum, sive in domo cui tradendus est, sive in vescendi ordinie; ut
    instructus, atque perfectus in omni opere bono, fratribus copuletur. Tunc nudabunt eum
    vestimentis saecularibus, et induent habitu monachorum.
</p>
<p>
    Firmi et immobiles maneamus, ut cogitationum pervagationes, quae velut aquae effervescunt,
    divinae legis assidua memoria refrenemus, per quam carnalis concupiscentiae legem destruentes,
    omne quod Deo placitum est exquirere valeamus: et custodiamur illaesi a curis saecularibus,
    omnique elatione, quae est insania pessima, peior omnium malorum. Dominum semper prae oculis
    habentes, reminiscamur passionem crucis eius ac mortis, per quem redempti ac vivificati sumus.
    Odiamus ergo mundum et omnia quae in eo sunt, odiamus etiam omnem requiem corporalem.
    Abrenuntiemus huic vitae, ut Deo vivere valeamus.
</p>
<p>
    Memores ergo simus, carissimi, professionis nostrae, quemadmodum Deo polliciti sumus deservire:
    hoc ipsum enim exquiritur a nobis in die iudicii. Esuriamus, sitiamus, nuditatem perferamus,
    vigilemus, et in psalmis atque orationibus positi ex intimo corde ingemiscentes lacrimas
    effundamus; nosmetipsos cauta discussione probantes, si vel in aliquo digni Deo pro eius immensa
    clementia inveniri mereamur. Tribulationis angustiam non refugiamus, ut consolationis Dominicae
    requiem consequamur; et immortalis vitae ac sempiternae requiem percipere mereamur.
</p>


<reading label="Responsorium"></reading>

<p class="noindent">
    <sp>R/</sp>
    Deus benedicte, concede nobis propitius, ut servitium a nobis initiatum congruenter expleamus,
    ut digni promissionibus tuis efficiamur,
    <span class="rubric">*</span> ut habites in corpore nostro, in anima nostra, et in spiritu
    nostro.
    <br/>
    <sp>V/</sp>
    Ut semper perfecti in amore tuo simus, ambulantes coram te in beneplacito tuo.
    <span class="rubric">*</span> Ut habites in corpore nostro, in anima nostra, et in spiritu
    nostro.
</p>

<h2><span class="rubric">Ad Laudes matutinas</span></h2>

<p class="noindent">
    <span class="rubric">Ant. ad Benedictus</span> Vir sapiens, sanctus Pachomius, aedificavit domum
    suam supra petram.
</p>

<reading label="Oratio"></reading>

<litany>
    Domine, Deus noster, da nobis, quaesumus,
    beato Pachomio intercedente,
    qui in deserto propter vitam monasticam coenobiticamque semetipsum purificavit
    et pium ac incruentum martyrium exegit,
    ut tibi in verbis et operibus accepti simus
    et regni caelorum hereditatem consequi valeamus.
    Per Dominum nostrum Iesum Christum Filium tuum,
    qui tecum vivit et regnat in unitate Spiritus Sancti, Deus,
    per omnia saecula saeculorum.
</litany>

<h2><span class="rubric">Ad Vesperas</span></h2>

<p class="noindent">
    <span class="rubric">Ant. ad Magnificat</span> Ubi fratres ad laudandum Dominum congregantur,
    ibi descendit sicut ros benedictio eius.
</p>
</body>