<html>
<head>
    <title>Caput II: De Institutione in Novitiatu</title>
</head>
<body class="constitutions" lang="la">

<h1>Caput II: De Institutione in Novitiatu</h1>


<h2 id="art69">Articulus 69</h2>

<p>
    Novitiatus est schola vitae religiosae et simul tempus vocationis probandae. Progressioni
    humanae et christianae candidati inservit atque formationem Paulini religiosam inchoat.

</p>
<p>
    Novitiatus in Ordine nostro per unum annum durat pro adspirantibus ad sacerdotium et duos annos
    pro fratribus laicis, quibus primus annus est canonicus.

</p>


<h2>Articulus 70 </h2>


<ol>
    <li>
        Pater Generalis cum consensu sui consilii novitiatus domum ad normam iuris ecclesiastici
        (can. 647 ยง 1) erigit et de novitiatum numero in Ordine decernit. Ipsius quoque est
        novitiatuum transferre et supprimere (cfr <a href="" ebook="ebook">art. 130, 2</a>). Ad domos novitiatus soli idonei
        religiosi deputandi sunt. Omnes hi una cum magistro scientes se vita sua, peculiari ratione,
        in novitiorum institutionem vim exercere ac pro ipsa responsabiles esse, arctissimam
        spiritus actionisque communionem creare debent necnon de atmosphaera orationis et familiaris
        consortionis curent.
    </li>
    <li>
        Ad novitiatus validitatem requiritur, ut in domo ad hoc designata peragatur. In casibus
        particularibus et ad modum exceptionis, supremus Moderator de consensu sui consilii
        concedere potest, ut candidatus in alia Ordinis domo novitiatum peragat sub moderamine
        probati religiosi, qui in hoc casu munus magistri novitiatus gerat.
    </li>
    <li>
        Superior maior permittere potest, ut novitiorum coetus per certum temporis spatium, in alia
        domo religiosa a se designata, commoretur.
    </li>
    <li>
        Absentia a domo novitiatus pro anno canonico quae tres menses, sive continuos sive
        intermissos, superet, novitiatum invalidum reddit. Absentia quae quindecim dies superet,
        suppleri debet. De venia Superioris maioris, prima professio anticipari potest, sed non
        ultra quindecim dies.
    </li>
</ol>


<h2 id="art71">Articulus 71</h2>


<ol>
    <li>
        Magister a Superiore maiore cum voto deliberativo sui consilii nominatus, professus
        perpetuus esse debet. Ipse immediate novitiatum moderatur et institutioni novitiorum
        incumbit. Amore Ordinis, cognitione eius spiritus, evangelica prudentia praecellat necnon
        scientia ac experientia pastorali-paedagogica praeditus esse debet.
    </li>
    <li>
        Magistro cooperatores tribui possunt, qui ei subsint quoad moderamen novitiatus ac methodos
        institutionis. Magister eiusque cooperatores ad munera sua sedulo praeparentur atque liberi
        esse debent ab aliis oneribus, quae eos in fructuoso et stabili munere absolvendo impediant
        (cfr can. 651).
    </li>
</ol>


<h2 id="art72">Articulus 72</h2>

<p>
    Magister ratione se gerendi et opera paedagogica novitios adiuvet in vita religiosa subeunda.
    Doceat eos, quo modo Christum eiusque Matrem Virginem, pauperem et oboedientem imitando ad vitam
    secundum consilia evangelica exerceantur; quo modo in amore Dei et fratrum, oratione et
    sacrificio crescant necnon Ecclesiam eiusque sacros Pastores ament (cfr can. 652).
</p>
<p>
    Pro exigentiis in vita spirituali profectus curet, ut eorum scientia in rebus religionis
    compleatur et profundius alatur. Unde eos docere debet scientiam legendi et meditandi Scripturam
    sacram, ut novitii scientius Ecclesiae mysterium eiusque Liturgiam vivere valeant.
</p>
<p>
    Denique exigentias vocationis Paulinae eis explicabit ope studiorum indolis, historiae et
    traditionis nostri Ordinis.
</p>

<h2 id="art73">Articulus 73</h2>

<p>
    Novitiatus revera incremento vocationis serviet et prosperum novitio exordium vitae religiosae
    fiet, si ille ipse cooperationem cum gratia Divinae vocationis praestabit ac solidam
    transformationem novi in Christo hominis suscipiet. Sensum resnponsabilitatis colat oportet pro
    vita sua spirituali, pro augmento in se spiritus orationis ad instar S. Pauli I Eremitae, pro
    exstirpandis suis vitiis et acquirendis virtutibus - per mortificationem et observantiam
    religiosam. Ab illo quoque debitus fontium gratiae et adiumentorum spiritualium usus dependet,
    quibus vita religiosa abundat. Sincerus atque promptus ad instructiones accipiendas et ad
    religiosam se gerendi rationem acquirendam esse debet. Novitius formationem vitae suae
    spiritualis suscipere ac inceptum in vita interna agenda perficere atque ad Ordinis bonum
    conferre debet.
</p>

<h2 id="art74">Articulus 74</h2>

<ol>
    <li>
        <p>
            Magister de profectu novitiorum in vocatione vel de vocationis defectu Superiori maiori
            deferat, ut is opportuno tempore novitium admittat vel non ad professionem faciendam,
            aut etiam eum dimittat.
        </p>
        <p>
            Sub finem novitiatus opiniones quoque omnium professorum a votis perpetuis mittat, qui
            in domo novitiatus commorantur.
        </p>
    </li>
    <li>
        Ipse novitius, si sibi persuasum sit Ordini non esse idoneum, novitiatum libere deserere
        potest.
    </li>
    <li>
        In casu magni scandali a novitio dati vel mali, quod communitati ab eo immineat, et simul
        communicatio cum Superiore maiore impossibilis fiat, magister habito iudicio regiminis domus
        a novitiatu eum dimittet. Post factum tamen totam rem eidem Superiori maiori exponere debet.
    </li>
</ol>


<h2 id="art75">Articulus 75</h2>

<p>
    Si novitius suae vocationis certus est et firma voluntate sibi proposuit Deo super omnia dilecto
    se dedicare per vota religiosa, sub finem novitiatus in scripto petat admissionem ad
    professionem emittendam. Praeparatio ad vota nuncupanda exercitia spiritualia sex dierum sint.
    Professionem iuxta praescripta Iuris canonici et proprii emittat. Bonorum suorum materialium
    administrationem debet novitius committere idoneo administratori et libere de eorum usu et
    usufructu disponat ad tempus totalis renuntiationis per professionem perpetuam iuris
    proprietatis (cfr can. 668 ยง 1).
</p>
<p>
    Novitiis omnia privilegia et gratiae Ordini concessae competunt, et si morte praeveniantur ius
    habent ad professionem emittendam et ad eadem suffragia, sicut sodales professi.
</p>

</body>