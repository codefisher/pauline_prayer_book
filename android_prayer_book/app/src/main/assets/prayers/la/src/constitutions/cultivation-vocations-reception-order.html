<html>
<head>
    <title>Caput I: De Vocationibus Fovendis et de Admissione in Ordinem</title>
</head>
<body class="constitutions" lang="la">

<h1 class="index">Caput I: De Vocationibus Fovendis et de Admissione in Ordinem</h1>


<h2 id="art63">Articulus 63</h2>

<p>
    Singularis vocatio ad Christi imitationem per exercitium consiliorum evangelicorum Dei
    diligentis pretiosum donum est, tum ipsi vocato, tum Ordini nostro. Omnes religiosi nostri
    responsabiles sunt pro progressu Familiae Paulinae, pro eiusdem muneribus in Ecclesia et mundo
    adimplendis. Ideo, a Christo invitati (cfr Matth. 9,38), instanter Deo supplicent, ut continuo
    nostram Communitatem religiosam renovet et augeat.
</p>


<h2 id="art64">Articulus 64</h2>

<p>
    Optima ad se devovendum Deo invitatio testimonium vitae est, cum totius Communitatis, tum
    singulorum eius sodalium. Quapropter religiosi nostri benevolentiam et attentionem hominum
    excitare debent, scilicet per vitam laboriosam et humilem, per caritatem fraternam et
    apostolicam deditionem sui in gaudio animi. Efficaci ratione, praesertim magna devotione erga
    Mariam animos moveant, ut eo facilior reddatur audienda vox Dei, qui ad nostram Familiam
    invitat.
</p>


<h2 id="art65">Articulus 65</h2>

<p>
    Ad fovendas vocationes omnes conatus subeundi sunt modo quidem methodico, systematico ac cum
    omni zelo. In hoc gravi opere quisque Paulinus partes suas habet pro suo posse et temporum
    exigentiis. Superior maior idoneos designabit relatores, qui totam actionem fovendarum
    vocationum moderentur. Neque labores, neque sumptus parcendi sunt ad hunc finem, ut Ordo
    Paulinus innotescat quam amplissimis ambitibus societatis, intra quam Dei Providentia eum ponet.
</p>

<h2 id="art66">Articulus 66</h2>

<p>
    Ad Ordinem solummodo hi candidati admitti possunt, qui recta intentione moventur atque
    congruentibus praedispositionibus physicis, psychicis, intellectualibus et moralibus spem
    faciunt, ut missioni Communitatis nostrae inseri possint (cfr can. 642-645).
</p>

<h2 id="art67">Articulus 67</h2>

<p>
    Candidati ante novitiatum postulatum peragant, qui pro futuris fratribus saltem sex menses
    perdurat. Pro aliis autem tempus durandi et probandi Superior maior determinet.
</p>
<p>
    Postulatus tempus est initialis probationis et ad vitam Paulinam gradatim accomodationis. Is in
    domo a Superiore maiore assignata et sub directione probati religiosi peragatur.
</p>

<h2 id="art68">Articulus 68</h2>

<ol>
    <li>
        Postulatu peracto Superior maior, cum voto consultivo sui consilii, admittat ad novitiatum
        candidatos, de quibus in spiritu fidei opinari licebit, peractis quidem investigationibus,
        collectis testimoniis, sententiis et observationibus tempore postulatus vel probationis eos
        a Deo vocatos esse. Ante vero ritum initiandi novitiatum candidati recollectiones sex dierum
        persolvant.
    </li>
    <li>
        Ad Ordinem nostrum, secundum normas Iuris Canonici (can. 643) valide admitti nequeunt:
        <ol>
            <li> qui decimum septimum aetatis annum non compleverunt,</li>
            <li> qui matrimonio ligantur,</li>
            <li> qui sacro vinculo cum aliquo instituto vitae consecratae actu obstringuntur,</li>
            <li> qui Ordinem ingrediuntur vi, metu gravi aut dolo inducti,</li>
            <li> qui celaverint suam incorporationem in aliquo instituto vitae consecratae.</li>
        </ol>
    </li>
    <li>
        Superiores ad novitiatum ne admittant clericos saeculares inconsulto proprio eorum
        Ordinario, nec aere alieno gravatos qui ad solvendum pares non sint.
    </li>
</ol>

<p>
    Qui autem ab alio instituto religioso vel seminario ad nostrum Ordinem transire velint,
    consensum suorum competentium superiorum habere debent (cfr can. 642-645; can. 684 ยง 1).
</p>

</body>