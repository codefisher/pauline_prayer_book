<html>
<head>
    <title>Die 28 augusti S. Augustini Ep., Conf. Et Eccl. Doct.</title>
</head>
<body lang="la">

<feast day="Die 28 augusti" level="Duplex majus">
    S. Patris Augustini <br />
    <span class="rubric">Ep., Conf. Et Eccl. Doct.</span></feast>

<reading label="Introitus" ref="Eccli. 15, 5"/>

<p dropcap="special">
    In médio Ecclésiæ apéruit os ejus: et implévit eum Dóminus spíritu sapiéntiæ et intelléctus: stolam glóriæ índuit eum. <span class="rubric">Ps. 91, 2</span> Bonum est confitéri Dómino: et psállere nómini tuo, Altíssime. <span class="rubric"><sp>V/</sp></span> Glória Patri.
</p>

<h2>
    <span class="rubric">Oratio</span>
</h2>
<p  dropcap="dropcap">
    Adésto supplicatiónibus nostris, omnipotens Deus: et, quibus fidúciam sperándæ pietátis indúlges, intercedénte beáto Augustíno Confessóre tuo atque Pontífice, consuétæ misericórdiæ tríbue benígnus efféctum. Per Dóminum.
</p>

<p class="rubric">
    Et fit Com. S. Hermetis Martyris:
</p>

<h2>
    <span class="rubric">Oratio</span>
</h2>

<p>
    Deus, qui beátum Hermétem Mártyrem tuum virtúte constántiæ in passióne roborásti: ex eius nobis imitatióne tríbue; pro amóre tuo próspera mundi despícere, et nulla eius advérsa formidáre. Per Dóminum.
</p>


<reading longref="2 Tim. 4, 1-8"><strong>Léctio Epístolæ beáti Pauli Apóstoli ad Timótheum</strong></reading>

<p  dropcap="dropcap">
    Caríssime: Testíficor coram Deo, et Jesu Christo, qui judicatúrus est vivos et mórtuos, per advéntum ipsíus et regnum ejus: prǽdica verbum, insta opportúne, importúne: árgue, óbsecra, increpa in omni patiéntia, et doctrína. Erit enim tempus, cum sanam doctrinam non sustinébunt, sed ad sua desidéria coacervábunt, ed ad sua desideria coacervabunt sibi magístros, pruriéntes áuribus, et a veritáte quidem audítum avértent, ad fábulas autem converténtur. Tu vero vígila, in ómnibus labóra, opus fac Evangelístæ, ministérium tuum imple. Sóbrius esto. Ego enim jam delíbor, et tempus resolutiónis meæ instat. Bonum certámen certávi, cursum consummávi, fidem servávi. In réliquo repósita est mihi coróna justítiæ, quam reddet mihi Dóminus in illa die, justus judex: non solum autem mihi, sed et iis, qui díligunt advéntum ejus.
</p>

<p>
    <span class="rubric">Graduale Ps. 36, 30-31</span> Os justi meditábitur sapiéntiam, et lingua ejus loquétur judícium. <span class="rubric"><sp>V/</sp></span> Lex Dei ejus in corde ipsíus: et non supplantabúntur gressus ejus.
</p>

<p>
    Allelúia, allelúia. <span class="rubric"><sp>V/</sp>&nbsp;Ps. 88, 21</span> Invéni David servum meum, óleo sancto meo unxi eum. Allelúia.
</p>

<reading longref="Matth. 5, 13-19" dropcap="dropcap">✠ <strong><span class="rubric">S</span>equéntia sancti Evangélii secúndum Matthǽum</strong></reading>

<p  dropcap="dropcap">
    In illo témpore: Dixit Jesus discípulis suis: Vos estis sal terræ. Quod si sal evanúerit, in quo saliétur? Ad níhilum valet ultra, nisi mittátur foras, et conculcétur ab homínibus. Vos estis lux mundi. Non potest cívitas abscóndi supra montem pósita. Neque accéndunt lucérnam, et ponunt eam sub módio, sed super candelábrum, ut lúceat ómnibus qui in domo sunt. Sic lúceat lux vestra coram homínibus, ut vídeant ópera vestra bona, et gloríficent Patrem vestrum, qui in cælis est. Nolíte putáre, quóniam veni sólvere legem aut prophétas: non veni sólvere sed adimplére. Amen, quippe dico vobis, donec tránseat cælum et terra, jota unum aut unus apex non præteríbit a lege, donec ómnia fiant. Qui ergo sólverit unum de mandátis istis mínimis, et docúerit sic hómines, mínimus vocábitur in regno cælórum: qui autem fécerit et docúerit, hic magnus vocábitur in regno cælórum. Credo.
</p>

<p>
    <span class="rubric">Offertorium Ps. 91, 13</span> Justus ut palma florébit: sicut cedrus, quæ in Líbano est, multiplicábitur.
</p>

<h2>
    <span class="rubric">Secreta</span>
</h2>
<p  dropcap="dropcap">
    Sancti Augustíni Pontíficis tui atque Doctóris nobis, Dómine, pia non desit orátio: quæ et múnera nostra concíliet; et tuam nobis indulgéntiam semper obtíneat. Per Dóminum.
</p>

<reading label="Pro S. Hermete" ref="Secreta" />

<p  dropcap="dropcap">
    Sacrifícium tibi, Dómine, laudis offérimus in tuórum commemoratióne Sanctórum: da, quǽumus; ut quod illis cóntulit glóriam, nobis prosit ad salútem. Per Dóminum.
</p>

<p>
    <span class="rubric">Communio Luc. 12, 42</span> Fidélis servus et prudens, quem constítuit dóminus super famíliam suam: ut det illis in témpore trítici mensúram.
</p>

<h2>
    <span class="rubric">Postcommunio</span>
</h2>

<p  dropcap="dropcap">
    Ut nobis, Dómine, tua sacrifícia dent salútem: beátus Augustínus Póntifex tuus et Doctor egrégius, quǽsumus, precátor accédat. Per Dóminum.
</p>

<reading label="Pro S. Hermete" ref="Postcommunio" />

<p  dropcap="dropcap">
    Repléti, Dómine, benedictióne cáelésti, quǽsumus cleméntiam tuam: ut, intercedénte beáto Herméte Mártyre tuo, quæ humíliter gérimus, salúbriter sentiámus. Per Dóminium.
</p>


</body>