<html>
<head>
    <title>Gratiarum Actio Post Missam</title>
</head>
<body lang="la">

<h1>9. Gratiarum Actio Post Missam</h1>

<ebook>
    <contents />
</ebook>

<div class="indent">


<h2>9.1 Oratio S. Thomæ Aquinatis</h2>

    <litany class="prayer-group">
        Grátias tibi ago,
        Dómine, sancte Pater, omnípotens ætérne Deus,
        qui me peccatórem, indígnum fámulum tuum,
        nullis meis méritis, sed sola dignatióne misericórdiæ tuæ
        satiáre dignátus es pretióso Córpore et Sánguine Fílii tui,
        Dómini nostri Iesu Christi.
        Et precor, ut hæc sancta commúnio
        non sit mihi reátus ad pœnam,
        sed intercéssio salutáris ad véniam.
        Sit mihi armatúra fídei, et scutum bonæ voluntátis.
        Sit vitiórum meórum evacuátio,
        concupiscéntiæ et libídinis exterminátio,
        caritátis et patiéntiæ, humilitátis et obœdiéntiæ,
        omniúmque virtútum augmentátio:
        contra insídias inimicórum ómnium,
        tam visibílium quam invisibílium, firma defénsio:
        mótuum meórum, tam carnálium quam spiritálium,
        perfécta quietátio:
        in te uno ac vero Deo firma adhǽsio,
        atque finis mei felix consummátio.
        Et precor te, ut ad illud ineffábile convívium
        me peccatórem perdúcere dignéris,
        ubi tu, cum Fílio tuo et Spíritu Sancto,
        Sanctis tuis es lux vera, satíetas plena,
        gáudium sempitérnum,
        iucúnditas consummáta et felícitas perfécta.
        Per Christum Dóminum nostrum.
        Amen.
    </litany>

<h2>9.2 Aspirationes ad Ss.mum Redemptorem</h2>

<div class="prayer-group">
    <prayer lines="lines">
        Anima Christi, sanctífica me.
        Corpus Christi, salva me.
        Sanguis Christi, inébria me.
        Aqua láteris Christi, lava me.
    </prayer>
</div>

<div class="prayer-group">
    <prayer lines="lines">
        Pássio Christi, confórta me.
        O bone Iesu, exáudi me.
        Intra tua vúlnera abscónde me.
        Ne permíttas me separári a te.
    </prayer>
</div>

<div class="prayer-group">
    <prayer lines="lines">
        Ab hoste malígno defénde me.
        In hora mortis meæ voca me.
        Et iube me veníre ad te,
        ut cum Sanctis tuis laudem te
        in sǽcula sæculórum.
        Amen.
    </prayer>
</div>

<p class="ref">
    Anima Christi, trs J. H. Newman
</p>

<h2>9.3 Oblatio sui</h2>

    <litany class="prayer-group">
        Súscipe, Dómine, univérsam meam libertátem.
        Accipe memóriam, intelléctum atque voluntátem omnem.
        Quidquid hábeo vel possídeo, mihi largítus es:
        id tibi totum restítuo,
        ac tuæ prorsus voluntáti trado gubernándum.
        Amórem tui solum cum grátia tua mihi dones,
        et dives sum satis, nec áliud quidquam ultra poseo.
    </litany>

    <h2>Oratio ad Dóminum nostrum Iesum Christum Crucifixum</h2>

    <litany class="prayer-group">
        En ego, o bone et dulcíssime Iesu,
        ante conspéctum tuum génibus me provólvo,
        ac máximo ánimi ardóre te oro atque obtéstor,
        ut meum in cor vívidos fídei, spei et caritátis sensus,
        atque veram peccatórum meórum pæniténtiam,
        eáque emendándi firmíssimam voluntátem velis imprímere;
        dum magno ánimi afféctu et dolóre
        tua quinqué vúlnera mecum ipse consídero
        ac mente contémplor,
        illud præ óculis habens,
        quod iam in ore ponébat tuo David prophéta de te, o bone Iesu:
        Fodérunt manus meas et pedes meos:
        dinumeravérunt ómnia ossa mea <span class="rubric">(Ps 21:17–18)</span>.
    </litany>

<h2>9.5 Oratio universalis
    <span>(sub nomine Clementis Pp. XI vulgata)</span>
</h2>

    <litany class="prayer-group">
        Credo, Dómine, sed credam fírmius;
        spero, sed sperem secúrius;
        amo, sed amem ardéntius;
        dóleo, sed dóleam veheméntius.
    </litany>

    <litany class="prayer-group">
        Adóro te ut primum princípium;
        desídero ut finem últimum;
        laudo ut benefactórem perpétuum;
        ínvoco ut defensórem propítium.
    </litany>

    <litany class="prayer-group">
        Tua me sapiéntia dírige,
        iustítia cóntine,
        cleméntia soláre,
        poténtia prótege.
    </litany>

    <litany class="prayer-group">
        Offero tibi, Dómine, cogitánda, ut sint ad te;
        dicénda, ut sint de te;
        faciénda, ut sint secúndum te;
        ferénda, ut sint propter te.
    </litany>

    <litany class="prayer-group">
        Volo quidquid vis,
        volo quia vis,
        volo quómodo vis,
        volo quámdiu vis.
    </litany>

    <litany class="prayer-group">
        Oro, Dómine: intelléctum illúmines,
        voluntátem inflámmes,
        cor emúndes,
        ánimam sanctífices.
    </litany>

    <litany class="prayer-group">
        Défleam prætéritas iniquitátes,
        repéllam futúras tentatiónes,
        córrigam vitiósas propensiónes,
        éxcolam idóneas virtútes.
    </litany>

    <litany class="prayer-group">
        Tríbue mihi, bone Deus,
        amórem tui, ódium mei,
        zelum próximi,
        contémptum mundi.
    </litany>

    <litany class="prayer-group">
        Stúdeam superióribus obœdíre,
        inferióribus subveníre,
        amícis consúlere,
        inimícis párcere.
    </litany>

    <litany class="prayer-group">
        Vincam voluptátem austeritáte,
        avarítiam largitáte,
        iracúndiam lenitáte,
        tepiditátem fervóre.
    </litany>

    <litany class="prayer-group">
        Redde me prudéntem in consíliis,
        constántem in perículis,
        patiéntem in advérsis,
        húmilem in prósperis.
    </litany>

    <litany class="prayer-group">
        Fac, Dómine, ut sim in oratióne atténtus,
        in épulis sóbrius,
        in múnere sédulus,
        in propósito firmus.
    </litany>

    <litany class="prayer-group">
        Curem habére innocéntiam interiórem,
        modéstiam exteriórem,
        conversatiónem exemplárem,
        vitam regulárem.
    </litany>

    <litany class="prayer-group">
        Assídue invígilem natúræ domándæ,
        grátiæ fovéndæ,
        legi servándæ,
        salúti promeréndæ.
    </litany>

    <litany class="prayer-group">
        Discam a te quam ténue quod terrénum,
        quam grande quod divínum,
        quam breve quod temporáneum,
        quam durábile quod ætérnum.
    </litany>

    <litany class="prayer-group">
        Da, ut mortem prævéniam,
        iudícium pertímeam,
        inférnum effúgiam,
        paradísum obtíneam.
        Per Christum Dóminum nostrum.
        Amen.
    </litany>

<h2>9.6 Orationes ad B. Mariam Virginem</h2>

<litany class="prayer-group">
    O María, Virgo et Mater sanctíssima,
    ecce suscépi dilectíssimum Fílium tuum,
    quem immaculáto útero tuo concepísti,
    genuísti, lactásti atque suavíssimis ampléxibus strinxísti.
    Ecce, cuius aspéctu lætabáris et ómnibus delíciis replebáris,
    illum ipsum tibi humíliter et amánter repræsénto et óffero,
    tuis brácchiis constringéndum, tuo corde amándum,
    sanctissimǽque Trinitáti in suprémum latríæ cultum,
    pro tui ipsíus honóre et glória
    et pro meis totiúsque mundi necessitátibus, offeréndum.
    Rogo ergo te, piíssima Mater,
    ímpetra mihi véniam ómnium peccatórum meórum,
    uberémque grátiam ipsi deínceps fidélius serviéndi,
    ac dénique grátiam finálem,
    ut eum tecum laudáre possim
    per ómnia sǽcula sæculórum.
    Amen.
</litany>



<litany class="prayer-group">
    Ave María, grátia plena, Dóminus tecum;
    benedícta tu in muliéribus,
    et benedíctus fructus ventris tui, Iesus.
    Sancta María, Mater Dei,
    ora pro nobis peccatóribus
    nunc et in hora mortis nostræ.
    Amen.
</litany>



    </div>

</body>
</html>