<html>
<head>
    <title>Die 8 iunii - Memoria ad libitum - Sanctae Edvigis</title>
</head>
<body lang="la">

<h1 class="index"><span class="rubric">Die 8 iunii</span> <br/> Sanctae Edvigis</h1>

<h2><span class="rubric">Memoria ad libitum</span></h2>

<p class="instruction">
    De Communi sanctarum mulierum: pro una sancta, praeter haec quae sequuntur
</p>

<h2><span class="rubric">Ad Officium Lectionis</span></h2>


<reading label="Lectio Altera"
         longref="(Liber X, annus Domini 1384, in Ioannis Dlugossii, Annales seu cronicae incliti Regni Poloniae, Varsaviae 1985, pp. 141-142)"
         tagline="Edvigis virtutes insignes erant">
    Ex <em>Annalibus seu cronicis incliti Regni Poloniae</em> Ioannis Dlugossii, Canonici
    Cracoviensis
</reading>

<p>
    Crebras promissiones suas Elizabeth Hungariae regina et Ludovici relicta de filia sua Hedwigi in
    Poloniae Regnum destinanda, impletura, dum spes Polonorum in longius tempus sine rerum
    discrimine extrahi non posse intelligeret, ipsam in magno baronum et militum, et praecipue
    Demetrii tituli Sanctorum quattuor coronatorum presbyteri cardinalis et archiepiscopi
    Strigoniensis, et Iohannis Cenadiensis episcopi comitatu ferentem secum in auro, argento, in
    vasis, pannis clenodiis, gemmis et cortinis insignem et regiam supellectilem, transmittit. Ad
    cuius adventum praelati et barones Poloniae, de quo iam paene desperaverant, excitati certatim
    illi occurrunt et ipsam cum ingenti alacritate animorum Cracoviam, omnium ecclesiarum
    processionibus omniumque statuum ordinibus obviam illi effusis, perducunt.
</p>
<p>
    Tanta autem erat erga illam praelatorum et baronum Poloniae affectio et tam caritas immensa, ut
    viros se esse obliti, parere tam insigni et virtuosae feminae putarent non ingloriosum. Ea
    insuper caritate et affectione devicti, non dato, non procurato illi sponso, quasi ipsa sola ad
    gubernandum Regnum Poloniae sine marito sufficeret, ipsam in Cracoviensi ecclesia, die Solis,
    quinta decima mensis Octobris, quo apud Polonos sanctae Hedwigis agitur celebritas, per
    Bodzantham Gneznensem archiepiscopum, Iohannem Cracoviensem, Iohannem Wladislaviensem,
    Dobrogostium Poznaniensem episcopos, sub praefati Strigoniensis archiepiscopi cardinalis et
    baronum atque militarium utriusque Regni, Polonici videlicet et Hungarici, copiosa frequentia,
    procurarunt in Poloniae reginam diademate reginali inungi et consecrari, tributa ei plenaria
    facultate, quatenus Poloniae Regnum interim, quo illi sponsus aptatur et quaeritur, administret.
</p>
<p>
    Nec mirum, noverant enim illam ita educatam atque institutam esse ab annis teneris, ut formam
    honestas, speciem pudor, pulchritudinem virtutes, gloriam et divitias continentia atque
    modestia, potentiam mansuetudo, antecellerent. Cui etiam rarae eximiaeque decorem a natura
    videbant donatum, doctam insuper litteris, moribus eruditam, decoram non tantum genere quantum
    et feminea dignitate, moderatam natura pudore quoque ingenuo singularem. Cui ex munere caelesti
    amplior et magis venustior nullique obnoxia aetati forma contigerat, matronarum unicum decus
    atque ornamentum, pudicitia, in qua omnis virtutis numerus ab incunabulis usque instillatus cum
    lactis nutrimento putabatur. Quae infantiae annos egressa ita mature et graviter sapere coepit,
    ut quicquid diceret, quicquid faceret, ex anili gravitate manare videretur.
</p>

<reading label="Responsorium" ref="Cfr. 1 Cor. 13, 13; 1 Io. 3, 14. 16"></reading>

<p class="noindent">
    <sp>R/</sp>
    The greatest is love;
    <span class="rubric">*</span> Maior omnium est caritas; * qui amat, eam vitam, quae a Deo est,
    participat.
    <br/>
    <sp>V/</sp>
    In hoc novimus caritatem: Christus pro nobis animam suam posuit.
    <span class="rubric">*</span> Qui amat, eam vitam, quae a Deo est, participat.
</p>


<h2><span class="rubric">Ad Laudes matutinas</span></h2>

<p class="noindent">
    <span class="rubric">Ant. ad Benedictus</span> Hodie gaudemus, o sancta regina Edvigis, nomine
    nationum omnium quarum mater fidei facta es.
</p>

<reading label="Oratio"></reading>

<litany>
    Deus, qui sanctae Edvigi donum amoris et contemplationis Christi crucifixi donasti,
    ut ei cum dilectione in fratres sapienter serviret,
    concede etiam nobis, ut ea intercedente,
    cum indefessa caritate in oratione et in operibus
    te amemus tibique serviamus.
    Per Dominum nostrum Iesum Christum Filium tuum,
    qui tecum vivit et regnat in unitate Spiritus Sancti, Deus,
    per omnia saecula saeculorum.
</litany>

<h2><span class="rubric">Ad Vesperas</span></h2>

<p class="noindent">
    <span class="rubric">Ant. ad Magnificat</span> Laudamus te, o sancta regina Edvigis, quae in
    vita tua amorem, omnium veritatum apicem, demonstravisti.
</p>

</body>