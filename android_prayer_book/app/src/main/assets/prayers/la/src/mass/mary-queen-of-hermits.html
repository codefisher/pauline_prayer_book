<html>
<head>
	<title>Die 16 ianuarii - Festum - Beatæ Mariæ Virginis Reginæ Eremitarum et Matris Ordinis</title>
</head>
<body lang="la">

<h1 class="index"><span class="rubric">Die 16 ianuarii </span><br/> Beatæ Mariæ Virginis, <br />Reginæ Eremitarum et Matris Ordinis</h1>

<h2><span class="rubric">Festum</span></h2>

	<h2 class="rubric">Antiphona ad Introitum <span class="ref">Is 35, 1-2</span></h2>
	<litany>
		Lætabitur deserta et invita, et exusltabit solitudo,
		et florebit quasi lilium.
		Germinans germinabit et exsultabit lætabunda et laudans.
	</litany>

	<p class="noindent">
		<span class="rubric">Dicitur</span> Gloria in excelsis<span class="rubric">.</span>
	</p>

	<h2 class="rubric">Collecta</h2>
	<litany>
		Deus, qui nos donasti Immaculatæ Virginis Mariæ,
		Eremi Reginae patrocinio gubernari, præsta propitius:
		ut ipsius vitæ cum Christo in te absconditæ fideliter exempla sectemur.
		Per Dominum nostrum Iesum Christum Filium tuum,
		qui tecum vivit et regnat in unitate Spiritus Sancti,
		Deus, per omnia sæcula sæculorum.
	</litany>

	<ebook>
		<p class="instruction">
			<a href="../lectionary/mary-queen-of-hermits.html">Lectiones Biblicæ</a>
		</p>
	</ebook>

	<h2 id="offerings" class="rubric">Super Oblata</h2>

	<litany>
		Suscipe, Domine, munera tibi oblata et concede,
		ut in adimplenda nostra vocatione et missione in Ecclesia,
		nos beata Maria Virgo, Regina Eremitarum ac Ordinis nostri Mater, adiuvet.
		Per Christum Dominum nostrum.
	</litany>

<div id="preface">
	<h2 class="rubric">Praefatio de beata Maria Virgine Eremitarum Regina</h2>

	<p class="noindent">
		<sp>V/</sp> Dóminus vobíscum.<br />
		<sp>R/</sp> Et cum spíritu tuo.
	</p>

	<p class="noindent">
		<sp>V/</sp> Sursum corda.<br />
		<sp>R/</sp> Habémus ad Dóminum.
	</p>

	<p class="noindent">
		<sp>V/</sp> Grátias agámus Dómino Deo nostro.<br />
		<sp>R/</sp> Dignum et iustum est.
	</p>

	<litany includeblank="includeblank">
		Vere dignum et iustum est, aequum et salutare,
		nos tibi semper et ubique gratias agere,
		Domine, sancte Pater, omnipotens aeterne Deus,
		hac in Virginis Mariae Eremitarum Reginae commemoratione.

		Ipsa enim est Virgo illa auscultans,
		quae sui pectoris in silentio incarnationem Filii tui sponsali ex amore accepit.

		Eadem hac abundans gratia Elisabetham invisit
		cuius in utero fecit ut Ioannes
		«vox clamantis in deserto» factus exsultaret.

		Ea quoque in Aegypto una cum Christo inquisito
		exsul desertum percucurrit.

		Intra familiae Nazarethanae claustra
		per tacitam contemplationem vixit
		suo in animo Iesu sapientiam meditata.

		At desolationis maximae tempore,
		cum sub Filii sui cruce consisteret,
		Spiritus tui fortitudine ecclesialis suae maternitatis confirmavit munus.

		Tuo ideo, Pater sancte, dono
		Reginam hanc appellamus et Matrem
		ut fidelis tui Filii testis noster pariter sit semper Ordo.

		Per quem maiestatem tuam adorat exercitus Angelorum,
		ante conspectum tuum in aeternitate laetantium.
		Cum quibus et nostras voces ut admitti iubeas, deprecamur,
		socia exsultatione dicentes:

		Sanctus, Sanctus, Sanctus Dominus Deus Sabaoth.
		Pleni sunt caeli et terra gloria tua.
		Hosanna in excelsis.
		Benedictus qui venit in nomine Domini.
		Hosanna in excelsis.
	</litany>

</div>

	<h2 class="rubric">Antiphona ad Communionem  <span class="ref">Sir 24, 21-22</span></h2>
	<litany>
		Qui edunt me adhuc esurient, et qui bibunt me adhuc sitient.
		Qui audit me non confundetur et qui operantur in me non peccabunt.
	</litany>

	<h2 class="rubric">Post Communionem</h2>
	<litany>
		Fontibus salutis satiati, concede nobis, Domine,
		ut ipsius sacramenti virtute ac Matris et Reginæ
		nostræ intercessione muniti fidelius
		in dies mysterio redemptionis serviamus.
		Per Christum Dominum nostrum.
	</litany>


</body>
</html>