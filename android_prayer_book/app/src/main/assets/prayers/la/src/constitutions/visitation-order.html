<html>
<head>
    <title>Caput VIII: De Visitatione in Ordine</title>
</head>
<body class="constitutions" lang="la">

<h1>Caput VIII: De Visitatione in Ordine</h1>


<h2 id="art175">Articulus 175</h2>

<p>
    Singuli religiosi et omnes communitates nostrae conspiciant in persona Superioris maioris,
    spiritu fidei, patrem familiae religiosae, vices Dei gerentem atque in via religiosae vitae
    ductorem. Propterea praesentiam eius atque quamlibet occasionem cum eo conversandi magni
    faciant.
</p>
<p>
    Quare P. Generalis sollicitudine boni Communitatis ductus, saltem bis in sexennio sui officii
    totum Ordinem, Provincialis autem singulis annis - provinciam visitet. Insuper, si aliquod
    claustrum in condicione inveniatur, quae extraordinariam visitationem exigat, Superior maior
    idem sine mora visitet.
</p>
<p>
    Legitime impeditus visitationem peragendam competenti delegato committere potest.
</p>


<h2 id="art176">Articulus 176</h2>

<p>
    Visitationes Superiorum maiorum propter bonum commune suscipiendae hos praesertim fines habeant:
</p>

<ol class="alph">
    <li> vita communis perficienda, quae ex fidelitate votis religiosis et ex caritate fraterna,
        concordia necnon unione sociali promanat;
    </li>
    <li> vita spiritualis et religiosa altius colenda, cuius profectus Evangelio sancto ac monitis
        nostrarum Constitutionum cum amore servandis, nutritur;
    </li>
    <li> activitas et ratio curae animarum efficacior reddenda in nostris ecclesiis, necnon zelus
        apostolicus Superiorum sodaliumque in spiritu servitii Populo Dei animandus;
    </li>
    <li> dignoscere et, si opus sit, emendare condicionem oeconomicam domus, administrationem
        bonorum necnon modum satisfaciendi susceptis oneribus, oblationibus et fundationibus;
    </li>
    <li> alia negotia, quae cum statu et peculiaribus domus muneribus connectantur.
    </li>
</ol>

<h2 id="art177">Articulus 177</h2>

<ol>
    <li>
        Ad hos fines consequendos visitator omnimode et axacte cognoscere debet problemata ac munera
        communitatis visitatae, dum proprias acutiores animadversiones augeat experientia omnium
        conventus sodalium atque animadversionibus aliarum personarum, quarum interest. Conetur
        efficaciter agere hortatione et admonitione; iustam aestimationem et gratum animum cuique
        exprimat; ordinationes opportunas ferat et, si opus sit, delinquentes iuste moneat ac
        puniat.
    </li>
    <li>
        Superior maior potest ob iustas causas amovere ab officio Priorem domus aliosque sodales
        regiminis et habito consilio sodalium domus (sine Definitorio) alios instituere.
    </li>
    <li>
        Visitator delegatus Priorem deponere nequit, potest tamen eum ab officio suspendere, ac
        regimen subpriori demandare, donec missa informatione Patri Generali, ipse quid agendum sit,
        determinet.
    </li>
    <li>
        Religiosi nostri sincero animo cum visitatore agant et, si legitime interroget, respondere
        tenentur secundum veritatem in caritate. Nemini licet quoquo modo consodales ab hac
        obligatione explenda avertere, aut visitationis scopum aliter impedire (can. 628 ยง 3).
    </li>
</ol>

</body>