<html>
<head>
    <title>Die 19 ianuarii - Memoria ad libitum - Sancti Macarii Magni, abbatis</title>
</head>
<body lang="la">

<h1 class="index"><span class="rubric">Die 19 ianuarii</span> <br /> Sancti Macarii Magni, abbatis</h1>

<h2><span class="rubric">Memoria ad libitum</span></h2>

<p class="instruction">
    De Communi pastorum, praeter haec quae sequuntur
</p>

<h2><span class="rubric">Ad Officium Lectionis</span></h2>


<reading label="Lectio Altera" longref="(Liber II, Conlatio XV, 3, SCh 54, 212-214)"
         tagline="Abbas Macarius mortuum resuscitat">
    Ex <em>Conlationibus patrum</em> sancti Ioannis Cassiani, presbyteri et abbatis
</reading>

<p>
    Sicut et ab abbate Macario, qui habitationem Scitioticae solitudinis primus invenit, mortuum suscitatum esse reminiscimur. Nam cum haereticus quidam, qui Eunomii perfidiam sectabatur, sinceritatem catholicae fidei arte dialectica subvertere conaretur magnamque iam hominum multitudinem decepisset, rogatus a catholicis viris, qui ruina tantae subversionis gravissime movebantur, beatus Macarius, ut simplicitatem totius Aegypti ab infidelitatis naufragio liberaret, advenit. Quem cum haereticus arte dialectica fuisset adgressus et ad Aristotelicas ignorantem spinas vellet abducere, beatus Macarius apostolica multiloquium eius brevitate concludens, non est, inquit, in verbo regnum Dei, sed in virtute (1 Cor. 4, 20): eamus igitur ad sepulchra et nomen Domini super mortuum qui primus inventus fuerit invocemus ac sicut scriptum est ostendamus ex operibus fidem nostram (cf. Iac. 2, 14), ut manifestissima rectae fidei documenta eius testimonio declarentur et perspicuam veritatem non inani disputatione verborum, sed virtute signorum et illo quod non potest falli iudicio conprobemus. Quo audito haereticus [â€¦] aufugit ac protinus ab universa Aegypto transmigravit.
</p>
<p>
    Cum igitur antiquissimo cuidam cadaveri beatus Macarius adstitisset, ait: O homo, si venisset huc mecum haereticus ille filius perditionis et adstante ipso nomen Christi Dei mei invocans exclamassem, utrumne coram his, qui paene eius fuerant fraude subversi, surrecturus fuisses edicito. Tum ille consurgens adnuentis voce respondit. Quem interrogans abbas Macarius quidnam fuisset aliquando, cum frueretur hac vita, vel qua hominum fuisset aetate aut si nomen Christi tunc temporis cognovisset, ille sub antiquissimis regibus se vixisse respondit Christique nomen adseruit illis se nec audisse temporibus. Cui rursus abbas Macarius, dormi, inquit, in pace cum ceteris in tuo ordine, a Christo in fine temporum suscitandus. Haec igitur eius virtus et gratia quantum in ipso fuit semper fortasse latuisset, nisi eum necessitas totius provinciae periclitantis et erga Christum plena devotio amorque sincerus istud exercere miraculum conpulisset.
</p>


<reading label="Responsorium" ref="Cfr. Mt. 22, 37; Iac. 2, 17-18"></reading>

<p class="noindent">
    <sp>R/</sp> Diliges Dominum Deum tuum in toto corde tuo et in tota anima tua et in tota mente tua.
    <span class="rubric">*</span> Ostende mihi fidem tuam sine operibus, et ego tibi ostendam ex operibus meis fidem.
    <br />
    <sp>V/</sp> Fides, si non habeat opera, mortua est in semetipsa. <span class="rubric">*</span> Ostende mihi fidem tuam sine operibus, et ego tibi ostendam ex operibus meis fidem.
</p>

<h2><span class="rubric">Ad Laudes matutinas</span></h2>

<p class="noindent">
    <span class="rubric">Ant. ad Benedictus</span> Benedictionem et salutem a Deo obtinuisti, tu qui semper Dominum possidere conatus es.
</p>

<reading label="Oratio"></reading>

<litany>
    Deus, Pater omnipotens, praesta, quaesumus,
    ut etiam nos, vitam beati Macarii abbatis imitantes,
    summi amoris tui digni efficiamur,
    et consimilem mercedem cum eo a fonte aeterno Salvatoris nostri Iesu Christi accipiamus.
    Qui tecum vivit et regnat in unitate Spiritus Sancti, Deus, per omnia saecula saeculorum.
</litany>

<h2><span class="rubric">Ad Vesperas</span></h2>

<p class="noindent">
    <span class="rubric">Ant. ad Magnificat</span> Oculi Domini super metuentes eum: beati qui sperant super misericordia eius.
</p>

</body>