<html>
<head>
    <title>Caput VIII: De Ordinis Nostri Moribus</title>
</head>
<body class="constitutions" lang="la">

<h1 class="index">Caput VIII: De Ordinis Nostri Moribus</h1>

<p>
    In Ordine nostro sequentes mores a Patribus nostris traditi sunt:
</p>

<ol>
    <li>
        Profundam inclinationem ad doxologiam <em>Gloria Patri</em>, pariter ac ad longiores
        orationum et hymnorum clausulas faciamus.
    </li>
    <li>
        Tempore devotionis Quadraginta Horarum, Liturgiam Horarum et adorationes in ecclesia coram
        Sanctissimo Sacramento exposito celebramus. Et similiter in Triduo sacro Maioris Hebdomadae.
        In his diebus privatim etiam plus temporis Iesu Eucharistico adorando devoveamus.
    </li>
    <li>
        Vespere ante quietem, in cella nostra genibus flexis et manibus in forma crucis extensis,
        ter <em>Ave Maria</em>, invocationes ad Immaculatam Conceptionem BMV, ac orationem ad S.
        Paulum Primum Eremitam, recitemus.
    </li>
    <li> Mane in expergefactione et pulsatione ad ianuas <em>Ave Maria</em> respondeamus.
    </li>
    <li> In conclusione congregationum sive conventum orationem addamus:
        <psalm>
            Maria, Mater gratiae,
            Mater misericordiae,
            Tu nos ab hoste protégé,
            et mortis,hora suscipe.

            Jesu, Tibi sit Gloria,
            Cum Patre et Almo Spiritu
            in sempiterna saecula.
            Amen.
        </psalm>
    </li>
    <li>
        Cum processionaliter proficiscamus a choro ad refectorium et vice versa, caputia capitibus
        imponamus. Extra hunc casum usus caputii, quo caput tegatur, ad libitum relinquitur.
    </li>
    <li>
        Sodales nostri etiam albo pileolo uti possunt. Numquam tamen eo utamur in Missa celebranda
        ac coram Sanctissimo Sacramento exposito. Commendatur insuper, ut in publicis conventibus
        uniformiter pileolus adhibeatur.
    </li>
    <li>
        In Claro Monte, in festis Marianis, post Vesperas in ecclesia cantatas, in capellam Deiparae
        in processione eucharistica procedamus, <em>Magnificat</em> cantantes, ut coram miraculosa
        Imagine Litaniae Lauretanae cum orationibus, in melodia Claromontana (latine) a nobis
        cantentur. Deinde sequantur: <em>Monstra Te esse Matrem</em> cum manibus extensis, necnon
        cantus <em>O Maryja, cna Dziewica</em> (<em>O Maria, Virgo Honesta</em>). Integra haec
        devotio vulgo <em>klęczki</em>nuncupatur (<em>genuum flexiones</em>).
    </li>

    <li>
        Quotiescumque in choro, in ecclesia, refectorio etc. publice congregamur, normas
        praecedentiae observemus, nempe locum occupemus secundum munus, quo fungimur: Superiores
        maiores cum regimine, superior localis cum vicem gerente. Ex-generales locum post vicarium
        Ordinis occupent, in domibus vero nostris locus eis ante priorem domus competit. Omnes
        reliqui sodales locum occupent secundum vocationem et professionem temporariam in Ordine
        nostro.
    </li>
    <li>
        In refectorium ingredientes
        vel egredientes, Cruci caput profunde inclinemus. Ad mensam tempore prandii aliquas partes
        Scripturae legamus, et tunc ferculanon apponantur. At tempore cenae Martyrologium legatur.
        In refectionem inchoandam et finiendam a superiore signum detur.
    </li>
    <li>
        Cotidie invocationes ad s. Paulum I Eremitam in communi recitemus, hora
        quidem in ordine diurno negotiorum statuta. Etiam Angelorum Custodum cultum sustentemus; in
        novitiatu invocationes ad Angelos Custodes cotidie recitentur.
    </li>
    <li>
        In ordine nostro mos benedicendi pueros exsistit, praesertim in sollemnitate S. Pauli,
        Patriarchae nostri.
    </li>
    <li>
        <p>
            Ad elementa obligatoria Paulini stemmatis pertinent:
        </p>
        <p>
            palma cum corvo in vertice et duo leones in stipitem palmae pedibus nitentes.
        </p>
    </li>
    <li> Iuxta nostrum morem, Paulini defuncti induantur habitu suo, super caput
        caputium, et in pedibus alba tibialia sine calceamentis habeant. Cadaver in arca depositum
        in loco publico exponimus (in Claro Monte - in sacello s. Patriarchae).
    </li>
    <li>
        Benedictionem in Laudibus matutinis, Vesperis et in Completorio, superior impertit.
    </li>

</ol>

</body>