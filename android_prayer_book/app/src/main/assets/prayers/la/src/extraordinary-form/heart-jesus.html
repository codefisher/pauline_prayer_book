<html>
<head>
    <title>Feria V infra Octavam Sacrat. Cordis Jesu - Eucharistici Cordis Jesu</title>
</head>
<body>

<feast day="Feria V infra Octavam Sacrat. Cordis Jesu" level="Duplex majus"><span class="upper"><span class="rubric">In Festo</span> <br /> Eucharistici Cordis Jesu</span></feast>


<p>
    ¶ <span class="rubric"> In Missis votivis extra Tempus Paschale omittuntur</span> Allelúja <span class="rubric">ad Introitum, Offertorum et Communionem.</span>
</p>

<reading label="Introitus" ref="Joann. 13, 1"/>

<p dropcap="special">
    Sciens Jesus, quia venit hora ejus, ut tránseat ex hoc mundo ad Patrem: cum dilexísset suos, qui erant in mundo, in finem diléxit eos. Allelúja, allelúja. Ps. 97, 1 Cantáte Dómino cánticum novum: quia mirabília fecit. <span class="rubric"><sp>V/</sp></span> Glória Patri.
</p>

<h2>
    <span class="rubric">Oratio</span>
</h2>
<p  dropcap="dropcap">
    Dómine Jesu Christe, qui, divítias amóris tui erga hómines effúndens, Eucharístiæ Sacraméntum condidísti: da nobis, quǽsumus; ut amantíssimum Cor tuum dilígere, et tanto Sacraménto digne, semper uti valeámus: qui vivis.
</p>

<reading longref="Ephes. 3, 8-19"><strong>Léctio Epístolæ beáti Pauli Apóstoli ad Ephésios</strong></reading>

<p  dropcap="dropcap">
    Fratres: Mihi, ómnium sanctórum mínimo, data est grátia hæc, in géntibus evangelizáre investigábiles divítias Christi, et illumináre omnes, quæ sit dispensátio sacraménti abscónditi a sǽculis in Deo, qui ómnia creávit; ut innotéscat principátibus et potestátibus in cæléstibus per ecclésiam, multifórmis sapiéntia Dei, secúndum præfinitiónem sæculórum, quam fecit in Christo Jesu, Dómino nostro; in quo habémus fidúciam, et accéssum in confidéntia per fidem ejus. Propter quod peto, ne deficiátis in tribulatiónibus meis pro vobis; quæ est glória vestra. Hujus rei grátia flecto génua mea ad Patrem Dómini nostri Jesu Christi, ex quo omnis patérnitas in cælis et in terra nominátur, ut det vobis secúndum divítias glóriæ suæ, virtúte corroborári per Spíritum ejus in interiórem hóminem, Christum habitáre per fidem in córdibus vestris: in caritáte radicáti et fundáti, ut possítis comprehéndere cum ómnibus sanctis, quæ sit latitúdo, et longitúdo, et sublímitas, et profúndum: scire étiam supereminéntem sciéntiæ caritátem Christi, ut impleámini in omnem plenitúdinem Dei.
</p>

<p>
    <span class="rubric">Graduale Isai. 12, 6</span> Exsúlta et lauda habitátio Sion, quia magnus in médio tui Sanctus Israël. <span class="rubric"><sp>V/</sp> Ibid., 4</span> Notas fácite in pópulis adinventiónes ejus.
</p>

<p>
    Allelúja, allelúja. <span class="rubric"><sp>V/</sp> Zach. 9, 17</span> Quid bonum ejus est, et quid pulchrum ejus, nisi fruméntum electórum et vinum gérminans vírgines? Allelúja.
</p>

<hr class="rubric" />

<p>
    <span class="rubric">In Missis votivis post Septuagesimam, omissis</span> Allelúja, <span class="rubric">et Versu sequenti, dicitur:</span>
</p>

<p>
    <span class="rubric">Tractus Ps. 35, 8-10</span> Filii hóminum in tégmine alárum tuárum, Dómine, sperábunt. <span class="rubric"><sp>V/</sp></span> Inebriabúntur ab ubertáte domus tuæ; torrénte voluptátis tuæ potábis eos. <span class="rubric"><sp>V/</sp></span> Quóniam apud te est fons vitæ: et in lúmine tuo vidébimus lumen.
</p>

<p class="rubric">
    Tempore autem Paschali omittitur Graduale, et ejus loco dicitur:
</p>

<p>
    Allelúja, allelúja. <span class="rubric"><sp>V/</sp> Zach. 9, 17</span> Quid bonum ejus est et quid pulchrum ejus, nisi fruméntum electórum et vinum gérminans vírgines? Allelúja. <span class="rubric"><sp>V/</sp>x Ps. 67, 4 et 11</span> Justi epuléntur, et exsúltent in conspéctu Dei. Parásti in dulcédine tua páuperi, Deus. Allelúja.
</p>

<reading longref="Luc. 22, 15-20" dropcap="dropcap">✠ <strong><span class="rubric">S</span>equéntia sancti Evangélii secúndum Lucam</strong></reading>

<p  dropcap="dropcap">
    In illo témpore: Dixit Jesus discípulis suis: Desidério desiderávi hoc pascha manducáre vobíscum, ántequam pátiar. Dico enim vobis, quia ex hoc non manducábo illud, donec impleátur in regno Dei. Et accépto cálice, grátias egit, et dixit: Accípite et divídite inter vos. Dico enim vobis, quod non bibam de generatióne vitis donec regnum Dei véniat. Et accépto pane, grátias egit, et fregit, et dedit eis, dicens: Hoc est corpus meus, quod pro vobis datur: hoc fácite in meam commemoratiónem. Simíliter et cálicem, postquam coenávit, dicens: Hic est calix novum testaméntum in sánguine meo, qui pro vobis fundétur.
</p>

<p>
    <span class="rubric">C</span>redo.
</p>

<p>
    <span class="rubric">Offertorium Ps. 30, 20</span> Quam magna multitúdo dulcédinis tuæ, Dómine, quam abscondísti timéntibus te! Allelúja.
</p>

<h2>
    <span class="rubric">Secreta</span>
</h2>
<p  dropcap="dropcap">
    Tuére nos, Dómine tua tibi holocáusta offeréntes: ad quæ ut fervéntius corda nostra præparéntur, flammis adúre tuæ divínæ caritátis. Qui vivis.
</p>

<p>
    ¶ &nbsp;<span class="rubric">Præfatio de Sacr. Corde Jesu.</span>
</p>

<p>
    <span class="rubric">Communio Matth. 28, 20</span> Ecce, ego vobíscum sum ómnibus diébus usque ad consummatiónem sǽculi: dicit Dóminus. Allelúja.
</p>

<h2>
    <span class="rubric">Postcommunio</span>
</h2>

<p  dropcap="dropcap">
    Divínis donis Cordis tui satiáti: quǽsumus, Dómine Jesu, ut in tui semper amóre permanére et usque in finem créscere mereámur: Qui vivis.
</p>

<break />

</body>