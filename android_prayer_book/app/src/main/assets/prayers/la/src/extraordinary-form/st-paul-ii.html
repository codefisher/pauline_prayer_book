<html>
<head>
    <title>Die 14 Novembris Sacrarum Reliquiarum</title>
</head>
<body lang="la">

<hr class="rubric" />

<feast day="Die 14 Novembris" level="Duplex majus"><span class="rubric">In Translatione</span> <br />
    S. P. N. Pauli I Eremitæ</span></feast>


<reading label="Introitus" ref="Ps. 91, 13-14"/>

<p dropcap="special">
    Justus ut palma florébit: sicut cedrus Líbani multiplicábitur: plantátus in domo Dómini: in átriis domus Dei nostri. Ps. Ibid 2 Bonum et confitéri Dómino: et psállere nómini tuo, Altíssime. <span class="rubric"><sp>V/</sp></span> Glória Patri.
</p>

<break />

<h2>
    <span class="rubric">Oratio</span>
</h2>

<p  dropcap="dropcap">
    Deus, qui in méritis beáti Pauli primi Eremítæ mirabíliter gloriáris, per quem de mundo mirabíliter eréptum, mirabiliúsque abscónditum, primítias erémi consecrásti: fac nos, quǽsumus; Translatiónem ipsíus celebrándo lætári, et ejus tecum gáudiis in cæléstibus sociári. Per Dóminum.
</p>

<reading longref="Philipp. 3, 7-12"><strong>Lectio Epístolæ beáti Pauli Apóstoli ad Philippénses</strong></reading>

<p  dropcap="dropcap">
    Fratres: Quæ mihi fuérunt lucra, arbitrátus sum propter Christum detriménta. Verúmtamen existimo omnia detriméntum esse propter eminéntem sciéntiam Jesu Christi, Dómini mei: propter quem ómnia detriméntum feci et árbitror ut stércora, ut Christum lucrifáciam et invéniar in illo, non habens meam justítiam, quæ ex lege est, sed illam, quæ ex fide est Christi Jesu: quæ ex Deo est justítia in fide, ad cognoscéndum illum, et virtútem resurrectiónis ejus, et societátem passiónum illíus: configurátus morti ejus: si quo modo occúrram ad resurrectiónem, quæ est ex mórtuis: non quod jam accéperim aut jam perféctus sim: sequor autem, si quo modo comprehéndam in quo et comprehénsus sum a Christo Jesu.
</p>

<p>
    <span class="rubric">Graduale Ps. 91, 13 et 14</span> Justus ut palma florébit: sicut cedrus Líbani multiplicábitur in domo Dómini. <span class="rubric"><sp>V/</sp> ibid 3</span> Ad annuntiándum mane misericórdiam tuam, et veritátem tuam per noctem.
</p>

<p>
    Allelúja, allelúja. <span class="rubric"><sp>V/</sp>&nbsp;Osee 14, 6</span> Justus germinábit sicut lílium: et florébit in ætérnum ante Dóminum. Allelúja.
</p>

<reading longref="Matth. 11, 25-30" dropcap="dropcap">✠ <strong><span class="rubric">S</span>equéntia sancti Evangélii secúndum Matthǽum</strong></reading>

<p  dropcap="dropcap">
    In illo témpore: Respóndens Jesus, dixit: Confíteor tibi, Pater, Dómine cæli et terræ, quia abscondísti hæc a sapiéntibus et prudéntibus, et revelásti ea párvulis. Ita, Pater, quóniam sic fuit plácitum ante te. Omnia mihi trádita sunt a Patre meo. Et nemo novit Fílium nisi Pater: neque Patrem quis novit nisi Filius, et cui voluerit Fílius reveláre. Veníte ad me, omnes, qui laborátis et oneráti estis, et ego refíciam vos. Tóllite jugum meum super vos, et díscite a me, quia mitis sum et húmilis corde: et inveniétis réquiem animábus vestris. Jugum enim meum suáve est et onus meum leve.
</p>

<p>
    <span class="rubric">Offertorium Ps. 20 2-3</span> In virtúte tua, Dómine, lætábitur justus, et super salutáre tuum exsultábit veheménter: desidérium ánimæ ejus tribuísti ei.
</p>

<h2>
    <span class="rubric">Secreta</span>
</h2>

<p dropcap="dropcap">
    Laudis tibi, Dómine, hístias immolámus in tuórum commemoratióne Sanctórum: quibus nos et præséntibus éxui malis confídimus et fúturis. Per Dóminum.
</p>

<p>
    <span class="rubric">Communio Ps. 63, 11</span> Lætábitur justus in Dómino, et sperábit in eo: et laudabúntur omnes recti corde.
</p>

<h2>
    <span class="rubric">Postcommunio</span>
</h2>

<p  dropcap="dropcap">
    Refécti cibo potúque cælésti, Deus noster, te súpplices exorámus: ut, in cujus hæc commemoratióne percépimus ejus muniámur et précibus. Per Dóminum.
</p>

</body>