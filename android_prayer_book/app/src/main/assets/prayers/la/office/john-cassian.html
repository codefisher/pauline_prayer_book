<!doctype html>
<html>
<head>
    <title>Die 28 februarii - Memoria ad libitum - Sancti Ioannis Cassiani, abbatis</title>
<meta http-equiv="content-type" content="text/html; charset=UTF-8"/>
        <link href="../../style.css" rel="stylesheet"/>
        <meta name="viewport" content="initial-scale=1.0"/>
        </head>
<body lang="la">

<h1 class="index"><span class="rubric">Die 28 februarii</span> <br/> Sancti Ioannis Cassiani, abbatis</h1>

<h2><span class="rubric">Memoria ad libitum</span></h2>

<p class="instruction">
    De Communi pastorum, praeter haec quae sequuntur
</p>

<h2><span class="rubric">Ad Officium Lectionis</span></h2>


<div><div class="reading">Lectio Altera</div><div><span>
    Ex </span><em>Conlationibus patrum</em> sancti Ioannis Cassiani, presbyteri et abbatis
</div><div class="rubric" style="text-align:center">(Liber III, Conlatio XVIII, 6, SCh 64, 16-18)</div><div class="rubric" style="text-align:center; font-size:0.8em;"><em>Ordinis anachoretarum origo et inchoatio</em></div></div><p>
    De hoc perfectorum numero et ut ita dixerim fecundissima radice sanctorum etiam anachoretarum
    post haec flores fructusque prolati sunt. Cuius professionis principes hos quos paulo ante
    commemoravimus, sanctum scilicet Paulum vel Antonium, novimus extitisse: qui non ut quidam
    pusillanimitatis causa nec inpatientiae morbo, sed desiderio sublimioris profectus
    contemplationisque divinae solitudinis secreta sectati sunt, licet eorum prior necessitatis
    obtentu, dum tempore persecutionis adfinium suorum devitat insidias, heremum penetrasse dicatur.
    Ita ergo processit ex illa qua diximus disciplina aliud perfectionis genus, cuius sectatores
    anachoretae id est secessores merito nuncupantur, eo quod nequaquam contenti hac victoria, qua
    inter homines occultas insidias diaboli calcaverunt, aperto certamine ac manifesto conflictu
    daemonibus congredi cupientes vastos heremi recessus penetrare non timeant, ad imitationem
    scilicet Iohannis Baptistae, qui in heremo tota aetate permansit, Heliae quoque et Helisaei
    atque illorum de quibus apostolus ita memorat: &#8220;Circumierunt in melotis et in pellibus caprinis
    angustiati, adflicti, egentes, quibus dignus non erat mundus, in solitudinibus errantes et
    montibus et speluncis et in cavernis terrae&#8221; (Hebr. 11, 37-38). De quibus etiam figuraliter
    Dominus ad Iob: &#8220;Quis autem est qui dimisit onagrum liberum, et vincula eius resolvit? Posui
    habitaculum eius desertum, et tabernacula eius salsuginem: inridens multitudinem civitatis, et
    querellam exactoris non audiens, considerabit montes pascuae suae; et post omne viride quaerit&#8221;
    (Iob 39, 5-7 [LXX]). In Psalmis quoque: &#8220;Dicant nunc qui redempti sunt a Domino, quos redemit de
    manu inimici&#8221; (Ps. 100, 2). Et post pauca: &#8220;Erraverunt in solitudine in inaquoso. Viam civitatis
    habitaculi non invenerunt, esurientes, et sitientes: anima eorum in ipsis defecit. Et
    clamaverunt ad Dominum cum tribularentur: et de necessitatibus eorum liberavit eos. Quos etiam
    Hieremias ita describit: Beatus qui tulit iugum ab adulescentia sua, sedebit solitaries et
    tacebit, quia levavit super se&#8221; (Thren. 3, 27-28). Quique illud Psalmistae adfectu et opera
    concinunt: &#8220;Similis factus sum pellicano solitudinis. Vigilavi, et factus sum sicut passer
    solitarius in tecto&#8221; (Ps 101, 7-8).
</p>

<div><div class="reading">Responsorium</div><div/></div><p class="noindent">
    <span><span class="rubric">R.</span> Stantes in solitudine vastissima, a hominum omnium praesentia segregati vivunt.
    </span><span class="rubric">*</span> Apti sunt ea annuntiare, quae impossibilia a rudibus et ignaris existimantur.
    <br/>
    <span><span class="rubric">V.</span> Anachoresis sublimior est, dum Deum contemplat. </span><span class="rubric">*</span> Apti sunt ea annuntiare, quae impossibilia a rudibus et ignaris existimantur.
</p>

<h2><span class="rubric">Ad Laudes matutinas</span></h2>

<p class="noindent">
    <span class="rubric">Ant. ad Benedictus</span> Qui non renuntiat omnibus, quae possidet, non potest meus esse discipulus, dicit Dominus.
</p>

<div><div class="reading">Oratio</div><div/></div><div class="litany"><div class="litany_item"><div>Deus, qui in sancto Ioanne Cassiano exemplum perfectionis evangelicae nobis donasti,</div></div><div class="litany_item"><div>    da, quaesumus, ut inter vicissitudines vitae nostrae</div></div><div class="litany_item"><div>    veritates caeli toto corde diligamus.</div></div><div class="litany_item"><div>    Per Dominum nostrum Iesum Christum Filium tuum,</div></div><div class="litany_item"><div>    qui tecum vivit et regnat in unitate Spiritus Sancti, Deus,</div></div><div class="litany_item"><div>    per omnia saecula saeculorum.</div></div></div><h2><span class="rubric">Ad Vesperas</span></h2>

<p class="noindent">
    <span class="rubric">Ant. ad Magnificat</span> Euge, serve bone et fidelis, intra in gaudium Domini tui.
</p>

</body></html>