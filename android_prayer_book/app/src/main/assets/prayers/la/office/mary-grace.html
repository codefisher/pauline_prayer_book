<!doctype html>
<html>
<head>
    <title>Die 30 octobris - Memoria - Beatae Mariae Virginis, Mediatricis gratiae</title>
<meta http-equiv="content-type" content="text/html; charset=UTF-8"/>
        <link href="../../style.css" rel="stylesheet"/>
        <meta name="viewport" content="initial-scale=1.0"/>
        </head>
<body lang="la">

<h1 class="index"><span class="rubric">Die 30 octobris</span> <br/>Beatae Mariae Virginis,
    Mediatricis gratiae</h1>

<h2><span class="rubric">Memoria</span></h2>

<h2><span class="rubric">Ad Officium Lectionis</span></h2>


<div><div class="reading">Lectio Altera</div><div><span>
    Ex Litteris Encyclicis </span><em>Redemptoris Mater</em> sancti Ioannis Pauli II, Papae
</div><div class="rubric" style="text-align:center">(Redemptoris Mater nn. 39. 40-41, EV 10, 1378-1386)</div><div class="rubric" style="text-align:center; font-size:0.8em;"><em>Servae Domini mediatio materna</em></div></div><p>
    Maternitas Mariae, quae penitus animo sponsali &#171;ancillae Domini&#187; imbuebatur, est prima et
    fundamentalis ratio illius mediationis, quam, eius respectu, Ecclesia profitetur atque
    pronuntiat (LG 62) quamque iugiter &#171;fidelium cordi commendat&#187;, quandoquidem valde ei confidit.
    Etenim oportet agnoscere Deum ipsum, aeternum Patrem, imprimis se credidisse Virgini
    Nazarethanae, dando ei suum Filium in Incarnationis mysterio. Haec electio, qua ad summum munus
    ac dignitatem Matris Filii Dei evehitur, in ordine ontologico refertur ad ipsam veritatem
    unionis utriusque naturae in persona Verbi (quae est unio hypostatica). Haec res ipsa
    fundamentalis, unde est Mater Filii Dei, ab initio est animus plane patens personae Christi,
    toti eius operi, toti eius missioni. Verba &#171;ecce ancilla Domini&#187;, huic spiritum Mariae patentem
    testificantur, quae in se perfecte iungit amorem, qui virginitatis est et amorem maternitatis
    proprium, inter se consertos et quodammodo permixtos.
</p>
<p>
    Ope huius &#171;flagrantis caritatis&#187;, pertinentis &#171;ad vitam animarum supernaturalem restaurandam&#187;
    (LG 61), Maria ingressa est modo prorsus personali in unicam mediationem &#171;inter Deum et
    homines&#187;, quae est mediatio hominis Christi Iesu. Quoniam ipsa prima in se est experta effectus
    supernaturales unicae huius mediationis &#8211; iam in annuntiatione ut &#171;plena gratia&#187; est salutata &#8211;
    affirmandum est eam ob talem plenitudinem gratiae vitaeque supernaturalis peculiari ratione para
    tam fuisse ad cooperandum Christo, unico Mediatori humanae salutis. Quae cooperatio est ipsa
    mediatio subordinata mediationi Christi.
</p>
<p>
    Ad Mariam quod attinet, agitur de mediatione peculiari et extraordinaria, in eius &#171;plenitudine
    gratiae&#187; innixa, quae in omnimodam promptitudinem &#171;ancillae Domini&#187; vertebatur. Hanc interiorem
    promptitudinem Matris rependens, Iesus Christus magis magisque eam composuit ut pro hominibus
    &#171;mater in ordine gratiae&#187; fieret. Hoc quidem significant, saltem oblique, res quaedam
    singulares, quas synoptici indicant (cfr. Lc. 11, 28; 8, 20-21; Mc. 3, 32-34; Mt. 12, 47-50),
    potius autem Evangelium secundum Ioannem (cfr. 2, 1-11; 19, 25-27); quas res iam illustravimus.
    Verba a Iesu in Cruce prolata, ad Mariam et Ioannem attinentia, hac ratione peculiarem in modum
    sunt significantia.
</p>
<p>
    Materna mediatio ancillae Domini per mortem redemptricem Filii eius hanc universalem rationem
    est consecuta, quia opus redemptionis cunctos complectitur homines. Ita modo singulari
    efficacitas unicae et universalis mediationis Christi &#171;inter Deum et homines&#187; manifestatur.
    Cooperatio Mariae, indole quidem &#171;subordinata&#187; praedita, universalitatem mediationis
    Redemptoris, unius Mediatoris, participat.
</p>
<p>
    Gloria serviendi non desinit esse regalis eius exaltatio: illius in caelum assumptae non
    terminatur ministerium salvificum, in quo materna mediatio declaratur &#171;usque ad perpetuam omnium
    electorum consummationem&#187; (LG 62). Sic ergo ea quae in terra &#171;suam &#8230; unionem cum Filio
    fideliter sustinuit usque ad Crucem&#187;, pergit esse coniuncta cum eo, dum iam &#171;subiecta fuerint
    illi omnia, tunc ipse &#8230; subiectus erit illi, qui sibi subiecit omnia, ut sit Deus omnia in
    omnibus&#187;. Maria ergo in assumptione in caelum quasi circumfusa est illa reali communione
    sanctorum atque ipsa eius unio cum Filio in gloria fertur tota ad supremam illam regni
    plenitudinem, cum &#171;Deus erit omnia in omnibus&#187;.
</p>

<div><div class="reading">Responsorium</div><div/></div><p class="noindent">
    <span><span class="rubric">R.</span>
    Propter sanctam Dei Matrem
    </span><span class="rubric">*</span> vita a nobis amissa, nobis redonata est.
    <br/>
    <span><span class="rubric">V.</span>
    Illa a caelo Filium accepit et mundo Salvatorem genuit.
    </span><span class="rubric">*</span> Vita a nobis amissa, nobis redonata est.
</p>

<h2><span class="rubric">Ad Laudes matutinas</span></h2>

<p class="noindent">
    <span class="rubric">Ant. ad Benedictus</span> O sancta Dei Genetrix,
    ex purissimo ventre tuo
    fons omnium gratiarum nobis exundet.
</p>

<div><div class="reading">Oratio</div><div/></div><div class="litany"><div class="litany_item"><div>Domine Iesu Christe, unice noster apud Patrem mediator,</div></div><div class="litany_item"><div>    qui beatissimam Virginem, Matrem tuam, Matrem nostram</div></div><div class="litany_item"><div>    et apud te Mediatricem constituere dignatus es,</div></div><div class="litany_item"><div>    concede propitius, ut, quisquis ad te beneficia petiturus accesserit,</div></div><div class="litany_item"><div>    cuncta se per eam impetrasse laetetur.</div></div><div class="litany_item"><div>    Qui vivis et regnas cum Deo Patre in unitate Spiritus Sancti,</div></div><div class="litany_item"><div>    Deus, per omnia saecula saeculorum.</div></div></div><h2><span class="rubric">Ad Vesperas</span></h2>

<p class="noindent">
    <span class="rubric">Ant. ad Magnificat</span> O sancta Virgo Maria,
    mater gratiae et misericordiae, ex te natus est Christus, noster mediator et salvator.
</p>


</body></html>