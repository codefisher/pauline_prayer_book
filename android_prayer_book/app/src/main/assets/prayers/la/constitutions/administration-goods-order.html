<!doctype html>
<html>
<head>
    <title>Caput VI: De Administratione Bonorum Temporalium Ordinis, Provinciae, Monasterii</title>
<meta http-equiv="content-type" content="text/html; charset=UTF-8"/>
        <link href="../../style.css" rel="stylesheet"/>
        <meta name="viewport" content="initial-scale=1.0"/>
        </head>
<body class="constitutions" lang="la">

<h1>Caput VI: De Administratione Bonorum Temporalium Ordinis, Provinciae, Monasterii</h1>


<h2 id="art161">Articulus 161</h2>

<p>
    Bona temporalia Ordinis donum Dei et Deiparae sollicitudinem consideremus, quapropter ea
    revereamur. Deo Benefactori pro iis gratias agentes, utamur eisdem in spiritu paupertatis et
    responsabilitatis ad fines nostrae vocationis consequendos (cfr Gaudium et spes 37) necnon ad
    Ecclesiae necessitatibus et egenorum sustentationi subveniendum. Bonorum materialium communio
    mutuae servit caritati; evangelicus vero iis utendi modus personale et collectivum testimonium
    de praestantia bonorum aeternorum reddere permittit atque viam ad Christum pauperibus
    praedicandum pandit.
</p>


<h2 id="art162">Articulus 162</h2>


<ol>
    <li>
        Pro statu, profectu et usu bonorum Ordinis, provinciarum et singularum nostrarum domorum
        tota Communitas responsabilis est; quare omnes nos operositate, frugalitate et parsimonia
        excellere debemus.
    </li>

    <li><p>In bonorum administratione actus administrationis ordinariae et extraordinariae
        distinquendi sunt.</p>
        <p>
            Actus administrationis ordinariae sunt, qui sustentationem, restaurationes currentes ac
            operationem communitatis totius anni spectant. Actus hi in competentia Superiorum
            localium eorumque consiliorum sunt.
        </p>
        <p>
            Actus administrationis extraordinariae sunt e. gr.: restaurationes capitales,
            aedificationes, extraordinariae emptiones; qui petitionem scriptam Superioris domus,
            cum consensu eius Consilii, necnon facultatem scripto datam a Superiore maiore,
            cum consensu eius Consilii, exigunt, secus actus invalidi sunt (can. 1281 &#167; 2).
        </p>
    </li>
    <li>
        Alienatio, summam a Sede Apostolica pro sua cuiusque regione definitam excedens, licentiam
        eiusdem Sanctae Sedis requirit. Eadem licentia Sedis Apostolicae necessaria est, cum de
        rebus pretiosis materiae, artis aut historiae causa, vel de rebus pretiosis ex voto
        Ecclesiae donatis agatur (can. 1292 &#167; 2).
    </li>
    <li>
        Religiosus, qui actus dominii sine Superiorum licentia exerceat, ipse de damnis inde
        resultantibus respondeat, non vero communitas. Superioribus et communitati tali in casu ius
        competit actionem instituendi contra reum (can. 639 &#167; 3 et &#167; 4).
    </li>
    <li>
        Rationem et exsecutionem maiorum impensarum, restaurationum necnon mutuum adiutorium, omnia
        regimina cum administratore generali componere
        debent; insuper licentiae a lege requisitae obtineantur oportet.
    </li>
</ol>

<h2 id="art163">Articulus 163</h2>

<p>
    Omne monasterium nostrum inventarium bonorum mobilium et immobilium praesertim pretiosorum
    habeat. Alterum eius exemplar in Curia provinciali vel generali Ordinis inveniatur. Inventarium
    suppleri debet, et de mutationibus ibi patratis Superiores maiores quotannis certiores reddendi
    sunt. Visitatori etiam inspectionis causa illud exhibendum est atque a Priore de munere suo
    cedente, successori tradendum est.
</p>


<h2 id="art164">Articulus 164</h2>

<p>
    Omnes proventus et expensae monasteriorum, provinciarum et Ordinis exacte discribi et recognosci
    debent. Modus collocandi, libros dati et accepti conficiendi atque recognoscendi a Regimine
    generali statuatur, a Superiore autem maiore exsecutio custodiatur.
</p>

<h2>De Administratore</h2>

<h2 id="art165">Articulus 165</h2>

<p>
    Administratori domus curae sit de fundamento oeconomico instituendo, quo communitas efficaciter
    fungenda in tuto ponatur. Donum enim spirituale eiusdem communitatis postulat, ne Prior rebus
    oeconomicis immediate se occupet.
</p>
<p>
    Administratorem Superior maius consultatione Prioris domus facta, designet.
</p>

<h2 id="art166">Articulus 166</h2>

<p>
    Servitium administratoris sacrificum, cuius exemplum Marta est de Christo sollicita,
    consodalibus dat facultatem operae salutis hominum se devovendi.
</p>
<p>
    Curet administrator, ut bona monasterii modo maxime rationabili adhibeantur atque, ut
    fundamentalibus indigentiis materialibus sodalium ex eis satisfiat. Item restaurationes
    aedificiorum domus ac conservationem monumentorum dirigat. Impensas oeconomicas maioris momenti
    de consensu Prioris et consilii suscipiat, quibus etiam rationem reddat de administratione, de
    aerario monasterii atque de acceptorum et expensarum libris. In negotiis gravioribus
    Administratorem generalem consulat re prius cum Priore domus communicata (cfr <a href="administration-goods-order.html#art162" ebook="ebook">art. 162 &#167; 5</a>).
</p>


<h2 id="art167">Articulus 167</h2>

<p>
    Variis functionibus monasterii inserviunt operarii diversa negotia exercentes. In operarum
    locatione administrator principiis iustitiae et aequitatis agatur, ut merces eis debita, gradum
    vitae homine dignum et officia erga familiam adimplenda, tutentur. In his etiam prae oculis
    habeat peritiam operae et requisita iuris civilis. In casu necessariae dimissionis omnia
    prudenter faciat, ne dimisso causa detur iudicandi se iniuriam pati.
</p>


<h2 id="art168">Articulus 168</h2>

<p>
    Peculiaria administratoris officia postulant, ut eius qualitates administrationis augeantur.
    Etsi muneribus suis quandoque a participatione vitae communis impediatur, tamen, si possibile
    sit, in communibus orationibus, refectionibus et conversationibus recreationis causa interesse
    debet. Ad grates sibi debitas ius rectum habet, si tamen ei animi ingrati signa obvenerint,
    animo roboretur cogitando mercedem suam, sicut illius servi boni in Evangelio, ipsum Dominum
    futurum esse.
</p>

</body>
</html>