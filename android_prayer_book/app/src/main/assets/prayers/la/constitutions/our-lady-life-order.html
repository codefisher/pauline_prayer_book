<!doctype html>
<html>
<head>
    <title>Caput VI: De Maria in Ordinis Vita</title>
<meta http-equiv="content-type" content="text/html; charset=UTF-8"/>
        <link href="../../style.css" rel="stylesheet"/>
        <meta name="viewport" content="initial-scale=1.0"/>
        </head>
<body class="constitutions" lang="la">

<h1 class="index">Caput VI: De Maria in Ordinis Vita</h1>

<h2 id="art60">Articulus 60</h2>

<p>
    In ministerio Ordinis nostri praestando, ab ipsis eius incunabulis, Maria peculiare munus
    exercet. In vita et actuositate Paulina Illa praesens fuit. Ordo noster Eam Matrem, Dominam et
    Reginam semper veneratione prosecutus est atque cultum Eiusdem cum zelo divulgabat.
</p>
<p>
    Persuasum nobis est intra temporum procellas, quae numquam in historia Ordinis deficiebant,
    Illius tutelam munimem constituisse sanctitatis et efficacitatis missionis in nationibus, ad
    quas Divina Providentia nos mittebat.
</p>

<p>
    Inde omni fiducia cum Maria indissolubiliter in posterum iungimur per amorem scilicet filialem
    et desiderium Eius fidelitatem erga Deum imitandi; insuper Eiusdem magnitudinis et in Christi
    salvatione perticipationis Eiusque cum Spiritu Sancto vinculi ubique praedicatores esse
    obligatione tenemur.
</p>

<h2 id="art61">Articulus 61</h2>

<p>
    Devotionem nostram erga Beatissimam Virginem in Evangelio et doctrina Ecclesiae statuimus.
    Exemplo autem nobis ardentes Eius cultores in Ecclesiae historia et iurati servuli Deiparae in
    historia nostri Ordinis exsistunt.
</p>
<p>
    Sicut Ecclesia mysticam Mariae sanctitatem contemplans (cfr LG 64), nos quoque virtutes Eius
    imitemur et honorem Ei in Liturgia praestemus. Devotissime Eius festa celebremus, altiore modo
    praxes et pietatis exercitia Marialia, a traditione sacrata ac ab Ecclesia commendata,
    peculiariter rosarium tractemus. Parati simus assumere species cultus Marialis etiam maxime
    devincientes, usque ad totalem dicationem sui in Eius mancipium.
</p>


<h2 id="art62">Articulus 62</h2>

<p>
    Clarus Mons Czenstochoviensis et alia sanctuaria Marialia, quae potiores habent partes in
    formanda vita religionis populorum, a Deo his locis gratiae donatorum, magnum bonum, peculiare
    charisma ac pariter munus responsabile in nostra societate, constituunt.
</p>
<p>
    In omnibus ergo nostris locis operae pastorali dicatis praesertim in sanctuariis, Mariam materno
    amore cum Jesu in Spiritu Sancto coniunctam ostendere satagamus. Illa enim fideles ad Filium
    suum, ad Eius Sacrificium necnon ad Patris dilectionem efficaciter vocat (PC 65).
</p>
<p>
    Sanctuaria Mariae et alia loca Eius cultui dicata, omnibus incessanter uberiores in dies fructus
    salutis afferent (LG 25), si modo toto cum zelo et pleno responsabilitatis sensu munera
    suscipiamus, quibus honeste oneramur.
</p>

</body></html>