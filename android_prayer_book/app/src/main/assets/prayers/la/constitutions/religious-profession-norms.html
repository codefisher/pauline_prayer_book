<!doctype html>
<html>
<head>
    <title>Caput II: De Professione Religiosa</title>
<meta http-equiv="content-type" content="text/html; charset=UTF-8"/>
        <link href="../../style.css" rel="stylesheet"/>
        <meta name="viewport" content="initial-scale=1.0"/>
        </head>
<body class="constitutions" lang="la">

<h1 class="index">Caput II: De Professione Religiosa</h1>


<h2 id="norm1">Norma 1</h2>

<p>
    Religiosi nostri ad se profundius praeparandum ante professionem sollemnem, mensem in recessu et
    oratione transigant dirigente sacerdote a Superiore maiore designato.
</p>

<h2 id="norm2">Norma 2</h2>

<p>
    In documento (et exemplari), quod est testimonium emissae professionis, adnotetur tempus et
    locus nativitatis professi, parentum nomina, dies, mensis et annus ipsius actus professionis.
    Quod documentum subscribatur ab ipso professo et ab eo, coram quo professio emissa est, sicut
    etiam a magistro novitiatus vel superiore domus professorum, atque in archivo Ordinis servetur.
</p>
<p>
    Insuper, emissa professione sollemni, iuxta praescripta iuris, certior reddatur a secretario
    generali vel provinciali parochus paroeciae, in qua professi baptisma adnotatum est.
</p>

<h2 class="index">De Castitate Evangelica</h2>

<h2 id="norm3">Norma 3</h2>

<p>
    Valorem castitatis propter Dei Regnum magni aestimantes, inter alia, spiritum orationis et
    sacrificii sodales nostri promoveant; exemplar Virginis Matris Christi considerent, dum filialem
    et fiducialem nexum cum Ea servant; desidiam et commoditates devitent; laborem qui indoles
    viresque absorbet alacriter sus cipiant; personales occupationes professionales aliasque
    secundum suam vocationem excolant; instrumentis communicationis socialis moderate et prudenter
    utantur; regulas sanitatis physicae et psychicae servent necnon ad urbanitatem seu culturalem
    rationem se gerendi et dicendi conferant.
</p>

<h2 id="norm4">Norma 4</h2>

<p>
    Religiosi nostri animum patentem Christi erga homines imitantes, cum reverentia, humanitate et
    dignitate ad omnem hominem referantur, exclusa tamen quavis familiaritate. Visitationibus autem
    in familiis et necessitudinibus cum personis laicis mens praeluceat pastoralis.
</p>
<p>
    Ad praecavendas inconvenientes visitationes et inutiles familiaritates, sanam inter nos
    amicitiam promoveamus et augeamus, quae communi invicem intellectione et studio et mutua mentium
    communicatione insignitur.
</p>
<p>
    Caritas haec fraterna in Christo sensum responsabilitatis pro consodale ab omnibus, praesertim a
    superioribus exigit, ut sincere et aperte eundem consodalem, si opus sit, admoneant atque
    periculum superare adiuvent.
</p>

<h2 class="index">De Paupertate Evangelica</h2>

<h2 id="norm5">Norma 5</h2>

<p>
    In acquirendis et disponendis rebus, quae valorem oeconomicum habent, superioribus subiciamur,
    qui nomine Communitatis religiosae agunt. Omnes oblationes, lucra, remunerationes, reditus,
    pensiones, stipendia emerita etc. in capsam communem reddantur. Ex hac autem expensae
    necessitatibus totius Communitatis et singulorum sodalium solvantur.
</p>
<p>
    Superior aut alius ab eo delegatus religiosus, qui pecuniam vel bona religiosa disponit ad
    principia iustitiae, caritatis et paupertatis adhibenda tenetur, iuxta legis religiosae
    praescripta necnon secundum regulam S. Augustini: <em>Et non dicatis aliquid proprium, sed sint
    vobis omnia communia: et distribuatur unicuique vestrum a praeposito vestro victus et
    tegumentum, non aequaliter omnibus, quia non aequaliter valetis omnes, sed potius unicuique
    sicut opus fuerit. Sic enim legitis in Actibus Apostolorum: "quia erant iliis omnia communia" et
    "distribuebatur unicuique sicut cuique opus erat"</em> (Act. 4,32.35).
</p>
<p>
    At quisque Paulinus, qui pecuniam ab aliquo acquisiverit, rationem eius superiori suo reddere
    debet.
</p>
<p>
    Libere tantummodo disponere licet, si agatur de rebus vilibus, intra scilicet fines fraternae
    caritatis et comitatis.
</p>

<h2 id="norm6">Norma 6</h2>

<p>
    Cuique religioso cubiculum separatum, si fieri potest, tribuendum est, quod rebus ad usum
    cotidianum instruatur. Modeste tamen et decore, sine ullo luxu ordinetur.
</p>

<h2 id="norm7">Norma 7</h2>

<p>
    Monasterii regimen potest, de licentia Superioris maioris, acquirere currum automobilem propter
    bonum totius communitatis, utpote exclusivam proprietatem singularum domorum; provinciarum vel
    Ordinis.
</p>
<p>
    Acquisitio, possessio et usus currus privati quocumque titulo omnino excludatur.
</p>

<h2 id="norm8">Norma 8</h2>

<p>
    Casu, quo religiosus in aliam domum transferatur, quisque religiosus tantummodo res usii proprio
    servientes secum ferre potest. Habitaculi et laboratorii instructus necnon obiecta ratione
    muneris exerciti ei commissa, in domo quae deseritur, relinquantur.
</p>
<p>
    Res, quae post defunctum reliqiosum remaneant, dominium constituant domus, ad quam defunctus
    pertinebat, nisi aliter Superior maior disponat. Imagines photographicae, res memoriae, diaria
    memoriae, scripta, correspondentia, res memoriae personales alicuius pretii, materies et
    elaborata scientifica vel pastoralia, a superiore domus in archivum principale transmittantur.
</p>
<p>
    Post defunctum Patrem Generalem res successor eius accepit.
</p>

<h2 id="norm9">Norma 9</h2>

<p>
    Fidelium oblationes monasterio obvenientes saepisme aes viduae, pia intentione donatum
    censentur. Sensu igitur maxime responsabilitatis eae disponantur. Bona huiusmodi Dei dona
    aestimentur, quare res usui Communitatis destinatae ac nobis ad usum proprium datae cum respectu
    tractentur. Sedulo omnis generis prodigalitas, temeraria rerum absumptio et neglegentia vitentur
    et pariter labor, conatus, et successus consodalium in pretio et aestimatione habeantur.
</p>

<h2 id="norm10">Norma 10</h2>

<p>
    Paupertas professa peculiarem infert obligationem temporis bene utendi stabili quidem,
    deligenti, recte ordinato et fructuoso labore. Superiorum sollicitudo studiumque necnon favor
    totius communitatis ad prosperos successus laboris atque progressum sodalium multum conferunt.
</p>
<p>
    Labor extra domum solummodo praevia habita licentia competentium Superiorum suscipi potest.
    Munera vero peculiaris indolis, cum nostra vocatione non connexa, ob graves tantum rationes a
    Superiore maiore approbatas, suscipi possunt.
</p>

<h2 id="norm11">Norma 11</h2>

<p>
    Habitus noster religiosus constet: tunica, cingulo cum rosario, scapulari et capucio. Usus
    insuper pileoli albi omnibus religiosis, tamen uniformiter adhibendus, permittitur; professi a
    votis sollemnibus cappam albam cum capucio adhibere possunt in sollemni liturgiae celebratione.
</p>

<h2 class="index">De Oboedientia Religiosa</h2>

<h2 id="norm12">Norma 12</h2>

<p>
    Oboedientia religiosa non solum ad obsequium superioribus competentibus obligat, sed etiam ad
    coresponsabilitatem cum eis pro integra vita muneribusque Communitatis. Deditionem ergo sui
    alacrem et consciam problematibus eius ac actualibus muneribus ab omnibus religiosis exigit.
</p>


<h2 id="norm13">Norma 13</h2>

<p>
    Cum superior primo in loco responsabilis pro tota communitate sit necnon graves et difficiles
    decisiones subire debeat, orent pro eo consodales atque ei occurrant, sensum, benevolentiam et
    observantiam ei praebentes.
</p>
<p>
    Superior vi sui officii, praevia personarum, condicionum et status rerum discredione, praecipit,
    officia ac munera tribuit. Si tamen consodalis officium aliquod vires suas superiore opinetur,
    possit id superiori exponere, qui prudenter eius rationes atque difficultates respiciat. Maioris
    momenti licentias vel dispensas superior petentibus in scriptis concedat.
</p>
<p>
    Decreta supremi Moderatoris uti sollemnis praeceptorum forma suscipiantur, quae peculiariter ad
    oboedientiam in spiritu fidei obligant.
</p>

<h2 id="norm14">Norma 14</h2>

<p>
    Qui demandata sibi officia neglegentur exsequitur, ordinationibus superiorum se subtrahit, qui
    queritur et iudicia critica non sana profert, is religiosae oboedientiae non tantum opponitur,
    sed etiam vim in alios destructivam exercet atque vitam Communitatis impedit.
</p>

<h2 id="norm15">Norma 15</h2>

<p>
    Superiores raro et prudenter praecepta vi voti oboedientiae dent oportet. Gravi de causa solum
    id faciendum sit, si bonum commune aut ordinis altioris bonum singuli religiosi id expostulate.
    Insuper tale praeceptum in scriptis vel coram duobus testibus imponatur. Superiores locales
    huiusmodi praecepta ne imponant, nisi per modum exceptionis, in causa urgenti, et quam primum
    Superiorem maiorem certiorem faciant.
</p>

</body></html>