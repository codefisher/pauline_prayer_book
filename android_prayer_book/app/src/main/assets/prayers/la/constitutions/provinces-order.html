<!doctype html>
<html>
<head>
    <title>Caput IV: Ordinis Provinciae</title>
<meta http-equiv="content-type" content="text/html; charset=UTF-8"/>
        <link href="../../style.css" rel="stylesheet"/>
        <meta name="viewport" content="initial-scale=1.0"/>
        </head>
<body class="constitutions" lang="la">

<h1>Caput IV: Ordinis Provinciae</h1>


<h2 id="art136">Articulus 136</h2>

<p>
    In Ordine nostro considerata traditione historica possunt provinciae erigi, in quantum Ordinis
    bonum spirituale eiusque incrementum, aliae quoque rationes requirunt.
</p>
<p>
    Nomine provinciae venit trium saltem coniunctio domorum quae Superiori maiori seu provinciali
    subest ac canonice erecta est (cfr can. 621; can. 608-610 necnon can. 115 &#167; 2).
</p>
<p>
    In provinciae erectione possibilitas independentiae ordinativae, formativae et oeconomicae ratio
    habenda est.
</p>
<p>
    Omnes provinciae a statutis approbatis a Capitulo Generali vel a Patre Generali, cum voto
    deliberativo sui Consilii, regantur.
</p>

<h2 id="art137">Articulus 137</h2>

<p>
    Provincias erigant Capitulum Generale aut P. Generalis cum voto deliberativo Definitorii (cfr
    can. 581), decreto quidem erectionis, in quo territorium geographicum, numerus domorum
    provinciae necnon pecularia eius munera determinentur. Primum vero Capitulum provinciale P.
    Generalis convocet.
</p>
<p>
    Provinciam moderetur Superior provincialis saltem decem annos professionis perpetuae habens, in
    capitulo provinciali electus ac P. Generali confirmatus. Auxilio eidem consilium esto quattuor
    Definitoribus constans, quorum primus vicarius sit, necnon administrator provinciae bonorum, ac
    secretarius.
</p>


<h2 id="art138">Articulus 138</h2>

<p>
    Provincialis eiusque consilium quattuor definitoribus constans, secretarius et administrator
    provinciae, iuxta normas Directorii generalis, in Capitulo provinciali ordinario ad triennium
    eligantur. Primus definitor, professus perpetuus saltem quinque annorum, officio vicarii
    provincialis fungatur. Capitulum a Provinciali convocetur monito P. Generali, cui ius est per se
    vel suum delegatum huic Capitulo interesse.
</p>
<p>
    Attendatur oportet terminos Capitulorum provincialium celebrandorum terminis Capitulorum
    Generalium non concurrere.
</p>
<p>
    Membra Capituli Provincialis erunt:
</p>

<ol class="alph">
    <li> Pater Generalis aut eius delegatus, Pater Provincialis (vel quasi-Provincialis) cum suo
        consilio.
    </li>
    <li> Delegati totius Provinciae, iuxta legem nostram religiosam electi, numero saltem aequali
        eorum, qui Capitulo ipso iure intersunt.
    </li>
</ol>

<p>
    Praeses Capituli Provincialis Pater Generalis (aut eius delegatus), usque ad eius terminationem,
    erit.
</p>


<h2 id="art139">Articulus 139</h2>

<p>
    Auctoritas Provincialis qui professionem perpetuam saltem decem annorum habere debet, triennio
    integro durat et terminis suae provinciae includitur. Iura quoque habet Superiorum maiorum;
    qualitatibus praestare debet, quae a Iure ecclesiastico et Constitutionibus a Superiore maiore
    postulantur. In rebus spiritualibus et materialibus auctoritatem habet nempe saper omnes
    conventus, personas et officiales provinciae. Porro ad eius auctoritatem pertinet singulos
    sodales a monasterio ad monasterium transferre. Potestas autem transferendi sodales religiosos a
    provincia ad provinciam solius P. Generalis est. Ad provincialem pertinet ius capitulum
    provinciale ordinarium vel extraordinarium convocandi eique praesidendi. Provincialis ante munus
    assumendum professionem fidei emittat (can. 833, 8).
</p>


<h2 id="art140">Articulus 140</h2>

<p>
    Ad officium eiusdem Provincialis pertinet singulis annis omnia monasteria
    provinciae in persona vel per suum delegatum visitare. Insuper saltem semel in anno de statu
    suae provinciae Patri Generali rationem reddat.
</p>
<p>
    Licet auctoritas eius ordinarie ad triennium duret, tamen, eo exacto, si Capitulo ipsi
    videbitur, ad aliud triennium, sed numquam immediate ad tertium Provincialis eligi potest.
</p>


<h2 id="art141">Articulus 141</h2>

<p>
    In casu quo supra nominatae condiciones ad erigendam provinciam integre non exsistunt, Capitulum
    Generale vel P. Generalis cum voto deliberativo sui Consilii, ob iustam causam, potest erigere
    guasi-Provinciam ad normam can. 620 atque electum a communitate Quasi-Provincialem cum eius
    Consilio approbare. In aliis casibus, ob iustam causam, Pater Generalis, cum voto deliberativo
    sui Consilii, suum Delegatum nominet et eius potestates cum decreto definiat.
</p>

</body></html>