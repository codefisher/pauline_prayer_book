<!doctype html>
<html>
<head>
    <title>Caput I: De Capitulo Generali</title>
<meta http-equiv="content-type" content="text/html; charset=UTF-8"/>
        <link href="../../style.css" rel="stylesheet"/>
        <meta name="viewport" content="initial-scale=1.0"/>
        </head>
<body class="constitutions" lang="la">

<h1 class="index">Caput I: De Capitulo Generali</h1>


<h2> Articulus 101</h2>

<ol>
    <li>
        Capitulum Generale in vita Ordinis Paulini summi gradus eventum constituit, tum pro tota
        nostra Communitate, tum eius partibus in Christi Corpore aedificando spectatis.
    </li>
    <li>
        Capitulum in Ordine summam possidet potestatem, quam collegialiter atque modo iure statuto
        exercet. Durante Capitulo supremus Moderator eligatur, quaestiones deliberentur ac normae
        dentur, quas omnes servare debent (cfr can. 631 &#167; 1).
    </li>
    <li>
        Communitas Paulina sui patrimonii servandi curam prae se ferat atque responsabilitatem
        suscipiat pro totius familiae religiosae progressu necnon pro nostra in Ecclesia et mundo
        missione exsequenda (cfr can. 578, 631 &#167; 1).
    </li>
    <li>
        Capituli compotes nostras communitates repraesentantes memores fiant de placitis et statutis
        respondere non tantum coram propria conscientia et Ordine, sed etiam coram Christo Domino,
        qui in Capitulo peculiari ratione praesens est.
    </li>
</ol>

<h2 id="art102">Articulus 102</h2>

<p>
    Capitulum Generale Electivum singulis sexennis a Patre Generali cum consensu Definitorii
    convocetur, qui pariter eius tempus et locum designet. Si vero munus Patris Generalis qualibet
    ex causa vacet, Capitulum Generale convocet Vicarius generalis cum consensu Definitorii.
</p>
<p>
    Insuper, ob rationes graves ad Ordinem attinentes, Pater Generalis etiam potest, cum voto
    deliberativo sui Definitorii, Capitulum Extraordinarium convocare.
</p>


<h2 id="art103">Articulus 103</h2>

<ol>
    <li>
        Membra Capituli Generalis erunt: Pater Generalis, vicarius Ordinis, expriores generales,
        definitores generales, procurator generalis apud Sanctam Sedem, administrator generalis,
        secretarius generalis, uniuscuiusque provinciae vel quasi-provinciae prior provincialis,
        quasi-provincialis aut, si sit legitime impeditus, eius vicarius.
    </li>
    <li>
        Delegati totius Societatis religiosae, iuxta legem nostram religiosam electi, numero saltem
        aequali eorum, qui Capitulo ipso iure intersunt.
    </li>
</ol>

<h2 id="art104">Articulus 104</h2>

<p>
    Vocem activam et passivam in delegatis in Capitulum eligendis omnes habent religiosi, qui die
    convocationis eiusdem Capituli iam sunt professi perpetui; fratres clerici ante ordinationem
    sacerdotalem, post vota perpetua vocem tantummodo activam habent.
</p>
<p>
    Vocis activae et passivae expertes sunt, qui aliunde in Capitulo Generali vocem habent, sicut et
    ii, qui iuxta Legem et Constitutiones voce privati sunt. Tales sunt religiosi, qui sequuntur:
</p>

<ol class="alph">
    <li>
        qui obtinuerunt indultum saecularizationis, exclaustrationis, sicut et ii, qui petitionem
        fecerunt, ut alterutrum indultum concederetur
    </li>
    <li>
        qui privatione vocis activae vel passivae puniti sunt.
    </li>
</ol>

<h2 id="art105">Articulus 105</h2>

<p>
    Capitulo Generali inchoato, Pater Generalis vel vicarius una cum Definitorio examen de legitima
    electione delegatorum instituat. Tempore designato Capitulum inchoetur iuxta praescripta iuris
    proprii. Prior Generalis electionem scrutatorum, secretarii et praesidis Capituli, secundum
    praescripta Directorii generalis peragendam, iubeat.
</p>
<p>
    Mox coram toto Capitulo rationem reddat suae administrationis, status Ordinis, de statutis
    ultimi Capituli adimplendis necnon de statu oeconomico Ordinis. Deinde in manus praesidis
    Capituli officium Prioris Generalis resignet. Capitulum, relatione discussa, per secreta
    suffragia mentem suam prae se ferat. Praeses deinde electiones praecipiat.
</p>


<h2 id="art106">Articulus 106</h2>

<p>
    In Capitulo Generali Electivo Pater Generalis Ordinis et quattuor definitores eligantur,
    ex quibus unus frater religiosus laicus esse potest,
    procurator generalis apud Sanctam Sedem necnon administrator generalis. Secretarius generalis ab
    ipsomet Patre Generali cum consensu Definitorii nominetur.
    Frater religiosus laicus tamen officium vacarii Ordinis exercere non potest.
</p>


<h2 id="art107">Articulus 107</h2>

<p>
    In Capitulo Generali de negotiis agatur, quae universum Ordinem spectant, praesertim de iis, pro
    quibus licentia vel confirmatio Sanctae Sedis requiritur. Modo pecculiari perpendat negotia
    personarum, domorum et provinciarum, quomodo fines Ordinis et actualis eius missio in Ecclesia
    ad effectum decucantur. Rationem statuat operum pro definitis vitae campis et pro actuositate
    Ordinis; peculiariter quaestionibus institutionis attendat; ad statuta praecedentium Capitulorum
    et ad decisiones Regiminis referatur. Directorium renovet, apta in posterum statuta sanciat etc.
</p>
<p>
    Propterea, ut perfectior cognitio necessitatum Ordinis habeatur, ante Capitulum Generale
    specialis inquisitio inter omnes Communitatis sodales facienda est.
</p>


<h2 id="art108">Articulus 108</h2>


<ol>
    <li>
        In electionibus, quae in Capitulo Generali fiunt, pars absolute maior, suffragiorum
        praesentium, pro iure communi, adhibeatur (cfr can. 119,1). Iuxta tamen Ordinis traditionem,
        si in primo, secundo, vel etiam tertio scrutinio, nullus habeat partem absolute maiorem
        requisitam, tunc quartum scrutinium peragatur oportet, in quo tantum hi duo candidati vocem
        passivam habeant, qui in tertio scrutinio plurima suffragia retulerint. Quodsi paria
        habuerint suffragia, senior professione censeatur electus in Priorem Generalem, vel si etiam
        professione pares fuerint, senior aetate. Hoc principium senioris professione, iuxta
        Ordinis traditionem, omnes electiones in Ordine respicit.
    </li>
    <li>
        Omnia etiam Capituli Generalis negotia secretis suffragiis per maioritatem absolutam
        definiantur; quod si post secundum scrutinium suffragia paria fuerint - dum de electionibus
        non agatur - Pater Generalis vel Praeses suo voto dirimant.
    </li>
    <li>
        Si autem de mutatione Constitutionum in integro vel in parte agatur, maioritas suffragiorum
        qualificata requiritur, id est duae tertiae partes (2/3) suffragiorum et consensus Sanctae
        Sedis.
    </li>
    <li>
        Ordinationes Capituli Generalis usque ad proximum Capitulum in vigore manent.
    </li>
</ol>

<h2 id="art109">Articulus 109</h2>

<p>
    Intra tres menses ab absolutione Capituli Generalis &#8212; donec provinciae instaurentur &#8212; Pater
    Generalis opinione sodalium communitatum religiosarum, quarum interest, habita, curet, secundum
    praescripta Constitutionum, ut regimen singulorum monasteriorum nominetur.
</p>

<h2 id="art110">Articulus 110</h2>

<p>
    Statuta Capituli Generalis tamquam invitatio et obligatio ad totam Communitatem Paulinam
    dirigantur. Responsabiles immediate pro eorum observantia sint: recens electum Regimen generale
    et Superiores singularum communitatum religiosarum.
</p>
<p>
    Tamquam pignus eorundem influxus salutaris in vitam nostram, patrocinium perpetuum B. Mariae
    Virginis, Ordinis nostri Matris consideramus.
</p>

<h2 id="art111">Articulus 111</h2>

<p>
    Si provinciae in Ordine restaurentur, modus Capituli provincialis peragendi, id est - modus
    consulendi, disputandi, suffragandi et concludendi, iisdem praescriptis regatur, quae pro
    Capitulo Generali obligant, praeter ea quae sunt Capitulo Generali propria.
</p>

</body></html>