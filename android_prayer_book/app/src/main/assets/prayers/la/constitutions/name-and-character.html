<!doctype html>
<html>
<head>
    <title>Chapter 1: The Name and Character of the Order</title>
<meta http-equiv="content-type" content="text/html; charset=UTF-8"/>
        <link href="../../style.css" rel="stylesheet"/>
        <meta name="viewport" content="initial-scale=1.0"/>
        </head>
<body class="constitutions" lang="la">

<h1>Caput I: De Ordinis Nomine et Indole</h1>

<h2 id="art1">Articulus 1</h2>
<ol>
    <li>Ordo Paulinorum - Ordo Sancti Pauli Primi Eremitae (OSPPE) - saeculo XIII in Hungaria ab
        eremitis originem duxit, qui Ecclesiae vocationi obsequentes consilia evangelica in vita
        communi profiteri statuerunt. Patronum principalem sanctum Paulum Thebanum sibi elegerunt
        atque ab eo nomen Paulinorum sumpserunt.
    </li>
    <li>Ad Ordinem Paulinorum fundandum Bartholoma Quinque Ecclesiarum Episcopus multum contulit,
        primam scribendo Regulam, sicut et beatus Eusebius Strigoniensis, qui eremitas dispersos in
        unum congregavit ac Regulam S. Augustini Ordini nostro impetrabat; cuius spiritu Patres
        nostri per saecula vivebant.
    </li>
    <li>Ordo noster decursu saeculorum tamquam Ordo clericalis exemptus, iuris pontificii formatus
        est talisque nunc, iuxta Iuris Canonici normas, remanet (can. 588 &#167; 2, 591, 593).
    </li>
</ol>

<h2 id="art2">Articulus 2</h2>

<p>
    Sodales Ordinis perinde ac eius prisci Patres, Christum sub actione Spiritus Sancti fidelius
    sequentes, Deo summe dilecto totaliter mancipantur. Novo et peculiari titulo in Dei honorem,
    Ecclesiae aedificationem et mundi salutem dedicantur, ut hoc modo perfectam in Regni Dei
    servitio caritatem consequantur ac eo praeclarum signum vitae aeternae efficiantur (cfr can. 573
    &#167; 1).
</p>

<h2 id="art3">Articulus 3</h2>

<p>
    Notae communitatis religiosae Paulinae propriae, quae uberrimum patrimonium, sanas traditiones
    et progressionem Ordinis historicam exprimunt atque munera eius propius definiunt, hae sunt:
</p>

<ol>
    <li>contemplationis Dei in solitudine cultus ac orationis liturgicae amor;
    </li>
    <li>vita laboriosa et pauper necnon paenitentiae praxis, prout est participatio in Christi
        exinanitione salutari;
    </li>
    <li>Deiparae cultus singularis, qui principaliter in Mariae imitatione, tum opere propriae
        sanctificationis, tum actione apostolica, manifestatur;
    </li>
    <li>in servitio Ecclesiae proximorumque zelus apostolicus, qui Spiritu Sancto regitur et signa
        temporis vivide sentit; praecipue vero zelus iste in verbo Dei praedicando, in testimonio
        vitae perhibendo, sacramentis administrandis, praesertim in sacramento paenitentiae
        dispensando ostenditur.
    </li>
</ol>

<h2 id="art4">Articulus 4</h2>

<p>
    Beatissima Virgo Maria, Eremitarum Regina, Ordinis Mater ac peculiaris Patrona est. Patres
    nostri iam antiquissimis temporibus, usque ad recentia id manifestarunt Capitula, in quibus tota
    nostra Communitas Paulina necnon suprema in Ordine auctoritas Ei dedicatae sunt. Propterea
    Mariam in Christi et Ecclesiae mysterio ostendere, vitam Eiusdem imitari necnon cultum
    propagare, peculiaris nota est Paulinae spiritualitatis. Et similiter apostolica actio nostra
    Marialem indolem habere debet, praesertim in Sanctuariis Ordini commissis, inter quae Clarus
    Mons Czenstochoviae locum principem obtinet.
</p>

</body></html>