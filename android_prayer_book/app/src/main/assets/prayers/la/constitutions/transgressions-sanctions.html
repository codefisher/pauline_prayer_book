<!doctype html>
<html>
<head>
    <title>Caput IX: De Delictis et Sanctionibus</title>
<meta http-equiv="content-type" content="text/html; charset=UTF-8"/>
        <link href="../../style.css" rel="stylesheet"/>
        <meta name="viewport" content="initial-scale=1.0"/>
        </head>
<body class="constitutions" lang="la">

<h1 class="index">Caput IX: De Delictis et Sanctionibus</h1>


<h2 id="art178">Articulus 178</h2>

<p>
    Deus in suo misericordiae, sed et iustiae decreto varias imponit poenas pro patratis peccatis ad
    hominem purgandum et perficiendum, ad sanctitatem et ordinem moralem tutandum necnon propter
    gloriam sibi debitam restituendam.
</p>
<p>
    Quodvis enim peccatum inter Deum et hominem amicitiam personalem pervipendit, dignitatem humanam
    humiliat, universum ordinem perturbat atque societati humanae damnum affert.
</p>
<p>
    Consodales horum bene conscii non solum voluntariam paenitentiam pro laesa sua vocatione subire
    debent, sed etiam poenam a Superioribus sibi impositam pro delictis suscipiant, ut Deo
    satisfaciant, et ordinem in vita paulinae Communitatis turbatum, restituant.
</p>

<h2>Articulus 179 </h2>

<p>
    Quicumque parvipendit praescripta nostrarum Constitutionum vel Directorii aut ordinationes
    competentium Superiorum, nexum communitatis relaxat, sanctitatem eius minuit atque apostolicam
    missionem resolvit. Communitas et praesertim Superiores hisce tempestive obviare debent,
    scilicet vigili caritate, prudenti advertentia et firmitate animi in agendo.
</p>
<p>
    Consodalis, qui ultro culpas suas agnoscit, sicut filius prodigus, iuxta Evangelium tractetur.
    At erga incorrigibiles admonitiones et poenae, pro necessitate, adhibeantur.
</p>

<h2 id="art180">Articulus 180</h2>

<ol>
    <li>
        <p>
            Religiosi sensu responsabilitatis pro bono consodalis, in casu notabilium commissorum,
            audacter, firmiter et pariter secreto ac cum caritate eum corrigant. Si correctio nihil
            proficiat res Superiori referatur. Quodsi fraterna et paterna correctio tempore
            opportuno iterata vana evaserit, tunc Superior reum manifestorum commissorum publice
            corripiat.
        </p>
        <p>
            Defectu emendationis Superior audito suo consilio aut duobus senioribus communitatis
            sodalibus consultatis, admonitioni convenientem paenitentiam adiungat, qua reus
            adiuvetur, ut in se revertatur et suam poena dignam agendi rationem immutet.
        </p>
    </li>
    <li>
        Si opus fuerit, Superior potest agere intercedente alio consodale, cui delinquens
        peculiariter fidit, si praevideat, admonitionem efficaciorem futuram esse.
    </li>
</ol>

<h2 id="art181">Articulus 181</h2>

<p>
    In casu incorrigibilitatis ex contumacia promanantis aut delicti publice ignoti, sed
    peculiariter minacis, Superior rem ad Superiores maiores referat, ut iis intervenientibus
    periculum spirituale a consodale avertatur ac infamia Ordinis praecaveatur. Poenarum irrogatio
    pro gravibus delictis, de quibus sermo est in Iure Canonico, ad competentiam Superiorum maiorum
    pertinet.
</p>
<p>
    At eversores vitae Communitatis a Superioribus una cum Communitate adiuventur, ut Ordinem
    derelinquant.
</p>

</body></html>