<!doctype html>
<html>
<head>
    <title>Caput IV: De Vita Communi</title>
<meta http-equiv="content-type" content="text/html; charset=UTF-8"/>
        <link href="../../style.css" rel="stylesheet"/>
        <meta name="viewport" content="initial-scale=1.0"/>
        </head>
<body class="constitutions" lang="la">

<h1 class="index">Caput IV: De Vita Communi</h1>


<h2 id="art37">Articulus 37</h2>

<p>
    Communitas Paulina ex voluntate Patris Coelestis nos in unum congregantis originem sumit;
    auctoritate quoque Ecclesiae ac vi activae personalisque omnium sodalium Christi prosecutionis
    constituitur, qui congregatos in suo nomine certos suae praesentiae facit. Hoc modo sodales
    nostri perfectam unionem vitae exercent in veritate et caritate ad similitudinem Sanctissimae
    Trinitatis. Fraterna haec unitas aliis hominibus testimonium adventus et praesentiae Christi
    est; nobis autem ipsis magni roboris apostolici fons exsistit.
</p>


<h2 id="art38">Articulus 38</h2>

<p>
    Communitas nostra consiliis quoque evangelicis perficitur et roboratur. Castitas corda invicem
    aperit, paupertas proprio cuiusque ingenio ac impenso labore ditat, oboedientia ad voluntatem
    Dei cognoscendam dirigit. Vita orationis ordinata, verbi Dei auditione eiusque meditatione
    necnon Eucharistiae participatione Communitas nostra Deum invenit.
</p>


<h2 id="art39">Articulus 39</h2>

<p>
    Patres, alumni et fratres arctum fraternitatis nexum efficiunt; omnes in peculiarem veluti
    familiam in Christo coadunantur et mutuo sibi adiutorio sunt ad suam cuiusque vocationem
    adimplendam (cfr can. 602).
</p>
<p>
    Cum vita et operibus Communitatis coniuncti atque pro his responsabiles, paria iura et officia
    habent, salvis his, quae ex ordine sacro vel commissis sibi muneribus proveniunt. Omnes ad
    sustentandam unionem cordis animique obligantur: Deo communi coniunctione in orationibus,
    disciplina religiosa observanda, vita in lumine Evangelii investiganda, communione bonorum,
    communibus muneribus suscipiendis, conventibus bene ordinatis, recreatione instruenda aliisque
    speciebus vitae communis.
</p>


<h2 id="art40">Articulus 40</h2>


<ol>
    <li>
        Peculiare in unum adunandi munus in Communitate superior explet isque principaliter
        responsabilitatem pro Communitate, eius vita operibusque fructuosis subit. Scientia regendi,
        iuxta optimas humanae experientiae normas, continua cura, dedicatione sui et oratione,
        Communitatem in spiritu Evangelii et Constitutionum coagmentat atque animat.
    </li>
    <li>
        Omnes Communitatis sodales obviam ire superioribus satagant, eorum praecepta facientes
        eosque confidentia, observantia, caritate et activa cooperatione prosequentes.
    </li>
</ol>


<h2 id="art41">Articulus 41</h2>

<p>
    Omnes sodales nostri obligantur in monasterio ad efficiendum ambitum verae caritatis,
    confidentiae, observantiae, mutuae agnitionis mutuaeque conniventiae. Fraterna haec caritas non
    admittet in corda diffidentiam, suspiciones, secreti laesiones, offensarum memoriam, omnem
    discriminationem vel personarum privilegia, quae Communitati nocent.
</p>
<p>
    Dum bonis personalibus mutuo ditamur et obsequia invicem praestamus, nostrae missionis
    cognitionem perficimus ac nova in dies munera novaque incepta suscipimus. Quo fit, ut omnes
    amplectentem nos amorem Christi in domo Matris nostrae sentimus.
</p>


<h2 id="art42">Articulus 42</h2>

<p>
    Sodales nostri in domo religiosa habitent ac vitam communem servent (cfr can. 665 &#167; 1).
</p>
<p>
    Ut caritati fraternae et paci in monasterio consulatur, in nostris domibus clausura stricte ac
    prudenter observetur. Quae quidem solitudini creatrici cum Deo servire debet. Clausurae
    obligatio, non solum vetitum introducendi personas alienas in monasterium, sed etiam vetitum
    religiosam domum deserendi sine superioris licentia, amplectitur. Amor mutuus ac commercii
    cultus in clausura tranquillitatem et quietem servandam requirunt quae ad omnem operam et
    orationem necessariae sunt.
</p>


<h2 id="art43">Articulus 43</h2>

<p>
    Hospites, qui ad nostras domos adventant, cum benevolentia et caritate excipiendi sunt, dum
    verborum Christi memores simus: hospes fui et recepistis me (Matth. 25,35). Sollicitudo de hac
    re ad totam communitatem, sed praeprimis ad superiorem aut eius vicarium pertinet. Hospites ex
    aliis nostris conventibus ordinem observare debent domus, ad quam adveniunt. Sodales nostri
    sinceram benevolentiam omnibus, praesertim personis proximis praestent.
</p>


<h2 id="art44">Articulus 44</h2>

<p>
    Omnes religiosi et praesertim superiores infirmorum sodalium communitatis curam magnam atque
    affectum cordis ostendant. Aegrotis omni suppeditanda sunt, quae a caritate, prudentia et
    condicionibus loci praecipiuntur. Consodales vero verborum Christi memores: infirmus fui et
    visitastis me (Matth. 25,36), ne pro infirmo viribus et tempori parcant ad eiusdem tutelam,
    visitationem et, si opus sit, ad vigilias agendas. Graviter infirmis competens tutela rocuranda
    est.
</p>


<h2 id="art45">Articulus 45</h2>

<p>
    Caritas fraterna superat omnia, quae nos differant et dividant; iuniorum, patientium et spiritu
    fractorum peculiarem rationem, habet. Haec caritas affectu et honore prosequitur sodales ad
    laborem inhabiles et senectute confectos, qui vires suas Ordini dicaverunt et nunc crucem suam
    in patientia portantes, etiam Regno Dei serviunt. Exspectant tamen hi conniventiam,
    benevolentiam et curam praestandam. Si velint, a communibus exercitiis officiisque dispensari
    possunt. Curent tamen, ut serena sua senectute Communitatem in fidelitate vocationi corroborent.
</p>


<h2 id="art46">Articulus 46</h2>

<p>
    Omnes simul curamus, ut vigilanti et affectuosa caritate sodales sequamur, qui viam vitae
    terminant et ad Dominum redeunt. Fraternum vinculum caritatis ultra sepulcrum attingit; atque in
    mysterio Resurrectionis et Sanctorum Communionis obligationem memorandi et pro defunctis orandi
    observat. Hac ipsa oratione comprehendamus defunctos consodales, membra familiarum nostrarum,
    confratres Ordinis, amicos, benefactores necnon eos, quibus auxilio apostolico praesto fuimus.
    Signum externum nostrae memoriae defunctorum consodalium erit sepulturae participatio ac
    sepulcrorum cura praestanda.
</p>

</body></html>