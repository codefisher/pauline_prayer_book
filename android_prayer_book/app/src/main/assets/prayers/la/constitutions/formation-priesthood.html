<!doctype html>
<html>
<head>
    <title>Caput III: De Institutione Sacerdotali post Novitiatum</title>
<meta http-equiv="content-type" content="text/html; charset=UTF-8"/>
        <link href="../../style.css" rel="stylesheet"/>
        <meta name="viewport" content="initial-scale=1.0"/>
        </head>
<body class="constitutions" lang="la">

<h1 class="index">Caput III: De Institutione Sacerdotali post Novitiatum</h1>


<h2 id="art76">Articulus 76</h2>

<p>
    Fratres gratia vocationis ad servitium Populo Dei per ministerium sacerdotale dotati,
    praeparationem suam ad hunc famulatum in novitiatu inceptam prosequantur atque ad omnifariam
    personalitatem suam in Christo perficiendam tendant. Ut autem alumni pecularia Ordinis nostri
    munera in Ecclesia facilius suscipere valeant, curandum est, ut propria Seminaria instituantur
    ordinata et apte instructa omnibus, quae ad integram formationem spiritualem, intellectualem et
    pastoralem necessaria sunt.
</p>

<h2 id="art77">Articulus 77</h2>

<p>
    Superior maior plena praedilectionis cura prosequatur educatores et magistros in Seminario
    laborantes, ac ipsis alumnis verum in Christo patrem se demonstret. Omnes vero Communitatis
    nostrae sodales Seminarium cor Ordinis considerent eique propriam adiutricem operam libenter
    praestent.
</p>


<h2 id="art78">Articulus 78</h2>

<p>
    Institutio intellectualis et pastoralis nostrorum alumnorum formatione spirituali innitatur ac
    integre cum formatione religiosa considerata propria Ratione studiorum connectatur oportet. Tum
    enim professio, qua praecipuo foedere Deo devincti sunt, tum ordines sacri, quibus Christo Summo
    Sacerdoti conformabuntur iam nunc ad derelinquenda magno animo omnia propter Deum et ad Christum
    sequendum eos obligant.
</p>
<p>
    Sanctum igitur Patrem nostrum Paulum I Eremitam ipsi quoque imitentur. Ad Paulinam operositatem
    etiam per vitam absconditam, laborem, orationem et paenitentiam se praeparent. Futuri enim
    apostolatus efficacitas ab eo dependebit, in quantum propria vita Christum commonstrent.
</p>

<h2 id="art79">Articulus 79</h2>

<p>
    Alumni nostri arctius cum mysterio Ecclesiae uniantur. Rebus eiusdem ac salutari praesentiae in
    mundo aperti, vitam Ecclesiae libenter participent. Matura persuasio eis sit per professionem
    perpetuam et ordines sacros ab eis suscipi pleniorem responsabilitatem pro augmento et
    sanctitate Christi Ecclesiae necnon Familiae Paulinae. Excolant igitur in se studium ministerii
    pastoralis Ecclesiae et Ordinis pariterque animum observantiae et oboedientiae erga Beatissimum
    Patrem, Hierarchiam ac Superiores.
</p>

<h2 id="art80">Articulus 80</h2>

<p>
    Secundum Evangelium vivere discentes, curent oportet, ut cum Patre per Filium in Spiritu Sancto
    familiari et assidua societate permaneant necnon de incremento filiationis divinae in se per
    fidem, spem et caritatem progrediendam solliciti sint (cfr OT 8).
</p>
<p>
    Salutari huic cum Deo conversationi exercitia serviunt pietatis ab Ecclesia probata et praecepta
    ac praeprimis Ordinis nostri propria, scilicet verbi Dei meditatio et Liturgiae Horarum cum zelo
    participatio.
</p>
<p>
    Quae omnia ad Missam sanctam ducere atque ex ea fluere debent, ut alumni mysterium Paschale
    Salvatoris plenius patricipare valeant.
</p>


<h2 id="art81">Articulus 81</h2>

<p>
    Ad plenam sacerdotis Paulini institutionem filialis cultus Beatissimae Virginis Mariae pertinet.
    Alumni nostri Eam Matrem Christi Matremque Ecclesiae colere, populi Dei typum imitari et
    diligere, munera Eius in Dei consilio salutis investigare debeant.
</p>


<h2 id="art82">Articulus 82</h2>

<p>
    Vitae spiritualis professus moderamen exigit spirituale, quapropter auxilio utantur magistri
    spiritus et confessarii; cum sinceritate et confidentia statum suae conscientiae eis detegant ac
    rationem vitae spiritualis pertractent.
</p>


<h2 id="art83">Articulus 83</h2>

<p>
    Eruditionis fidelium praestantia et eorum variae necessitates spirituales a sacerdote Christi
    competentem ac solidam institutionem intellectualem, praesertim vero profundiorem cognitionem
    Dei, hominis et mundi, requirunt (cfr OT 15).
</p>
<p>
    Seminaria nostra munus suum certo adimplebunt, si ipsi alumni augendi ingenii, dilatandi assidue
    ambitus scientiae et doctrinae sacrae perficiendae onus subeant.
</p>


<h2 id="art84">Articulus 84</h2>

<p>
    Institutio intellectualis seminaristica saltem sex annos durantia studia philosophico-theologica
    comprehendit. Studia haec normis et decretis Sedis Apostolicae dirigantur consideratis muneribus
    Ordinis nostri.
</p>


<h2 id="art85">Articulus 85</h2>

<p>
    Alumni ducibus educatoribus suis hodiernam culturam cognoscere debent, ut hominibus nostri
    temporis veritatem Dei facilius patefaciant. Ne fiant tamen passivi consumptores culturae,
    praesertim istius, quae per instrumenta communicationis socialis propagatur, sed discant
    eiusdem elementa veri valoris seligere et in opus suae progressionis apostolatusque sapienter
    inserere. Alumni quoque in proprio campo patentes formas colendi et creandi culturam adhibeant.
</p>


<h2 id="art86">Articulus 86</h2>

<p>
    Tota alumnorum institutio ad acquirendam facultatem implendi ac diligendi ministerium
    apostolicum tendat. Ad hunc quidem finem in studiis Seminarii praelectiones cum practicis
    exercitationibus pastoralibus iungantur. Studia in Seminario nostro quaestiones considerent quae
    Ordinis munera ac curam animarum specialem praesertim in sanctuariis Marianis gerendam,
    spectant.
</p>
<p>
    Attendatur oportet etiam diligentissime confessarios responsabiles, onus confessionis amantes ac
    verbi Dei praecones praeparandos esse, necnon theologiae Marialis studium modo profundiore
    tractandum esse.

</p>


<h2 id="art87">Articulus 87</h2>

<p>
    Omnia subsidia ad maturitatem humanam et supernaturalem, quae domus Seminarii, ordine diei non
    excepto, alumnis praebet, tum solummodo munus suum implebunt, si alumni conscie intima cum
    persuasione, non vero externa coactione iisdem utantur.
</p>


<h2 id="art88">Articulus 88</h2>

<p>
    Occasionem intensius perficiendi unionem cum Christo et Ecclesia in via ad sacerdotium praebent
    singula ministeria, ordines sacri et professio renovanda, secundum normas Constitutionum
    nostrarum ac Iuris Canonici.
</p>
<p>
    Alumni, ante ordinem diaconatus opportuno spatio temporis praeparationis expleto, professionem
    sollemnem emittant.

</p>

<h2 id="art89">Articulus 89</h2>

<p>
    Pro toto decursu et effectu formationis alumnorum in domo studiorum rector responsabilis est,
    qui ordinarie prior sit. In hoc opere educatores cooperatores eum adiuvent scilicet praefectus
    alumnorum, director spiritus, praefectus studiorum et magistri. Rector eorum operam in spiritu
    fraternae caritatis coordinet, praelectiones, exercitationes, negotia scientifica praefecto
    studiorum adiuvante moderetur.
</p>

<h2 id="art90">Articulus 90</h2>

<p>
    Alumnorum formationem sacerdotalem et religiosam superioribus moderantibus immediate praefectus
    ducat. Influxu suo paedagogico ad hoc tendat, ut alumni in se habitudinem responsabilitatis pro
    sua vocatione efforment, et continuo animum Communitatis Paulinae perficiant. Curet etiam, ut in
    oboedientia Ecclesiae Ordinisque legibus se exerceant, laboriose ad accipiendum sacerdotium
    praeparentur necnon in conversatione cum hominibus urbanitatem adipiscantur.
</p>
<p>
    Praefectus alumnorum a Superiore maiore de consensu sui Consilii nominatus sit. Statutis
    temporibus Superiori maiori relationem de eorum vita, modo se gerendi et disciplina regulari
    mittat.
</p>

<h2 id="art91">Articulus 91</h2>

<p>
    Sedulo, quam fieri potest, seligendi sunt educatores et magistri, qui non solum scientia
    speciali in suo quisque genere, sed etiam peculiari disciplina religiosa, experientia pastorali
    et pietate sacerdotali excellant.
</p>
<p>
    Magistri munera sibi commissa tota dicatione obeant. Non solum pro intellectuali, sed et morali
    formatione alumnorum respondent, sc. modo idoneo scientiam tradendi, testimonio propriae vitae
    exhibendo, familiari unione inter se ac cum alumnis sub rectoris ductu. Curent quoque omnes, ut
    unam educandi directionem teneant.
</p>
<p>
    Magistri, praefectus studiorum et director spiritus a Superiore maiore cum consensu sui consilii
    et sententia rectoris praehabita, nominentur.
</p>

</body>
</html>