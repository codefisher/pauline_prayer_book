<!doctype html>
<html>
<head>
    <title>Caput III: De Communione cum Deo</title>
<meta http-equiv="content-type" content="text/html; charset=UTF-8"/>
        <link href="../../style.css" rel="stylesheet"/>
        <meta name="viewport" content="initial-scale=1.0"/>
        </head>
<body class="constitutions" lang="la">

<h1>Caput III: De Communione cum Deo</h1>

<h2>I. De Vita Liturgica</h2>


<h2 id="art20">Articulus 20</h2>

<p>
    Sacra Liturgia culmen est, ad quod tota Ecclesiae actuositas tendit, atque fons est, ex quo tota
    eius virtus effluit. Pro nobis autem insuper vim constituit ad vitam iuxta consilia evangelica
    agendam atque auxilium efficax ad munera Communitatis nostrae religiosae in Ecclesiae Dei
    exercenda.
</p>

<p>
    Christus per verbum Dei, Sacrificium Eucharisticum, sacramenta et Horarum Liturgiam, munus suum
    sacerdotale prosequitur, nostram sanctificationem et Patris glorificationem perficit, quod
    pariter totius nostrae actionis scopum constituit.
</p>


<h2 id="art21">Articulus 21</h2>


<p>
    Sanctissimae Eucharistiae celebratio centrum vitae totius Communitatis necnon perficiendae
    unitatis fraternae fons est. Ex actuosa et conscia participatione in salvifico Sacrificio
    Paschali vires ad operam apostolicam haurimus. Spem perseverandi in bono ad finem corroboramus
    atque adventum Domini exspectamus.
</p>

<p>
    Quapropter cotidie ad Missam Conventualem participandam congregamur, ut in unione Domini omnes
    vitae nostrae eventus vivamus; insuper Corpus Christi recipiamus Dominumque in Sacramento
    praesentem adoremus (can. 663 &#167; 2).
</p>

<p>
    Omnes Communitatis sodales ad debite celebrandum et participandum Sacrificium Eucharisticum se
    praeparent, praesertim per matutinam meditationem et Liturgiam Horarum, necnon eo expleto
    gratias agant (cfr can. 909).
</p>


<h2 id="art22">Articulus 22</h2>


<p>
    Pro incremento sanctitatis totius Communitatis religiosae responsabiles, et pariter propriae
    pectantiae conscii, pro exigentia conscientiae, saltem bis in mense Dei misericordia utamur in
    sacramento paenitentiae. Rationem cogitandi et dispositionem animi ad mentem Christi immutemus,
    novus homo efficiamur et hoc modo verba Apostoli vera in nobis esse poterunt: Vivo ego, iam non
    ego, vivit vero in me Christus" (Ga 2,20). Cotidie etiam propriam conscientiam examinemus.
</p>


<h2 id="art23">Articulus 23</h2>


<p>
    Sodales in gravi morbo aut grandaeva aetate versantes et praesertim periculo mortis imminente
    sacramentum infirmorum accipiant, ut in unione Christi patientis et mundum salvantis, propriam
    salutem adimpleant, ac suo sacrificio in patientia alios ad salutem iuvent.
</p>


<h2 id="art24">Articulus 24</h2>


<p>
    Divinum Officium in Choro persolvendum unum e principalibus muneribus nostrae vocationis
    Paulinae constituit. Quo - Christo coniuncti, nomine Ecclesiae omniumque hominum gloriam Deo
    reddimus atque salutem mundo impetramus.
</p>

<p>
    Communis Horarum Liturgia, iuxta veritatem Horarum persolvenda, tempus sanctificat, quod quidem
    Domini est. Propterea Liturgia Horarum in Choro celebranda omnes sodales Conventus
    obstringuntur.
</p>


<h2 id="art25">Articulus 25</h2>


<p>
    Deum ubique conscipientes, in omnibus vitae nostrae eventibus Eum glorificare cupimus. Propterea
    sacramentalibus Ecclesiae libenter utamur ac tali affectu animi ea dispensemus, ut quisque rerum
    materialium usus nostrae sanctificationi ac Dei glorificationi prosit.
</p>


<h2>II: De Vita Orationi Dicanda</h2>


<h2 id="art26">Articulus 26</h2>

<p>
    Sanctus Paulus I Eremita solus cum Deo solo conversatus, Patrum nostrorum traditio, ante omnes
    vero ipse Christus Eiusque Mater orationi vacantes, ad continuam cum Deo conversationem nos
    obligant. In oratione enim consilium Dei erga nos ipsos mundumque cognoscimus, profundius in
    Christi mysteria salutis penetramus atque cum Patre in Spiritu Sancto unimur, qui indesinenter
    terrae faciem renovat. Hoc modo ad Regni Dei aedificationem et incrementum super terram
    conferimus.
</p>


<h2 id="art27">Articulus 27</h2>

<p>
    Suavi et vivo Sacrae Scripturae amoris affectu necnon cotidiana eiusdem lectione et meditatione
    genuinus cum Deo dialogus salutaris facilior nobis redditur. Conversatio enim cum verbo Dei in
    spiritu fidei et oboedientiae ad exemplum Mariae, quae conservabat verba Domini conferens ea in
    corde suo (cfr Luc. 2,19) ad eminentem Jesu Christi cognitionem ducit (cfr Phil. 3,8). Hae etiam
    fons est purus stabilisque vitae spiritualis et omnis generis apostolatus. Cotidie igitur omnes
    sodales nostri Scripturam Sacram legant.
</p>


<h2 id="art28">Articulus 28</h2>

<p>
    Inter varias orationis species locum praecipuum in vita Paulinae Communitatis oratio mentalis
    occupat. In mysterium Christi ea nos introducit, ad pleniorem et fructuosiorem orationem
    liturgicam participandam praesertim ad eucharisticum mysterium adiuvat, necnon progressui vitae
    spiritualis efficaciter inservit. Perinde omnes monasterii sodales meditationem in communi per
    semihoram mane colant. Secunda autem meditatio, traditione in Ordine culta, utpote signum vitae
    Paulinae diligendae: solus cum Deo solo, alia forma orationis substitui potest, quae ad
    condiciones loci, temporis et personarum adaptanda est. Tum personae, tum communitates aeque
    curent oportet, ut unicuique sodali tempus tali cum Deo conversationi necessarium caveatur.
</p>


<h2>Articulus 29 </h2>

<p>
    Ad vitae revisionem in lumine Evangelii fovendam, ad propriam cum Deo amicitiam roborandam,
    atque ad zelum apostolicum animandum, Ordinis nostri sodales ad spiritualia exercitia per sex
    integros dies quotannis agenda obligantur; praeterea quilibet sodalis singulis mensibus
    recollectionem animi unius diei persolvere debet. Curandum est etiam, ut aptae domus exsistant,
    ubi vita orationis speciali modo excoli aut exercitia spiritualia peragi possint.
</p>


<h2 id="art30">Articulus 30</h2>

<p>
    Animi collectio et tranquillitas - inter principaliores condiciones recensentur, in quibus Deus
    invenitur: in oratione, in voce conscientiae, in vitae eventibus, in verbo Patris ad nos in
    Christo et Ecclesia loquentis. Animo collecto donum praesentiae Dei cum aliis hominibus facilius
    communicare possumus.
</p>

<p>
    Collectio spiritus in nostris domibus bonum est, quod tota communitas sedulo tutari debet;
    silentium quoque statutis in locis et horis diei omnium officium est.
</p>


<h2 id="art31">Articulus 31</h2>

<p>
    Pium cum Deo dialogum faciliorem reddunt diversi generis praxes et exercitia pietatis in
    Ecclesia communiter, et etiam in Ordine nostro, recepta. Ad quae nempe pertinent: Christi
    Eucharistici adoratio, Sacrae Scripturae lectio, Patrum Ecclesiae ac praecellentium atque
    probatorum theologorum scriptorumque spiritualium studium. Inter uberiores cultus Marialis
    formas et expressiones primo in loco s. Rosarium ponendum est, quod cotidie dicamus simul cum
    mysteriorum Redemptionis meditatione. Memorandum tamen est supradictis praxibus non omnia
    exhauriuntur, quae ad genuinam cum Deo conversationem conferre possunt.
</p>


<h2 id="art32">Articulus 32</h2>

<p>
    Sodales nostri in sua propria devotione ac in apostolica actione progressum illorum foveant
    cultuum, qui nostrae Familiae Paulinae proprii sunt. Quamobrem praeter cultum Marialem,
    peculiari ratione promovendus est cultus sanctorum Angelorum et sancti Pauli Primi Eremitae,
    Ordinis Patroni, cuius sollemnitas ab omnibus in templis nostris ac domibus religiosis
    celebretur. Hac ipsa die etiam professionem nostram religiosam renovemus.
</p>

<h2>III: De Vita Sacrificio Dicata una cum Christo</h2>

<h2 id="art33">Articulus 33</h2>

<p>
    Per vitam paenitentiae deditam, quae Paulinae vocationis indolem constituit, exinanitionem
    salutarem Christi participamus et cum Ecclesia paenitenti ac indesinenter se renovanti iungimur.
    Actus paenitentiae adducunt nos ad aversionem a peccato, ad internam immutationem in novum
    hominem necnon ad voluntatem firmandam, quae ad Deum pertinet.
</p>


<h2 id="art34">Articulus 34</h2>

<p>
    Patres nostri mysterio Crucis adhaerebant, per labores ac libere susceptas abnegationes se
    Christo pro peccatis mundi patienti conformabant. Capitula Ordinis et superiores vestigia eorum
    prementes praxes paenitentiae et mortificationes statuant, pro vitae religiosae actualibus
    exigentiis, praesertim diebus et temporibus, quae ex Ecclesiae voluntate indolem paenitentialem
    prae se ferunt.
</p>

<h2 id="art35">Articulus 35</h2>

<p>
    Principaliora nostrae vitae paenitentiae elementa sunt: corporis mortificatio ieiunio et
    abstinentia; cultus vitae spiritualis et studium perseverans; adversorum, dolorum et senectutis
    sufferentia. Memoria tenendum est, quod nempe spiritum paenitentiae requirunt: exercitium
    consiliorum evangelicorum, orationi ac vitae communi fidelitas, operibus apostolicis totalis sui
    addictio. Insuper propria temporum signa dignoscentes, novas quoque paenitentiae species
    suscipiamus, quo efficacius alios ad conversionem vocemus.
</p>
<p>
    Paenitentiae animum et opera cum sacramento paenitentiae, ad quod frequenter accedimus (can.
    664), iungamus oportet, in quo Christo ignoscenti ac Patri Coelesti pro mundi peccatis
    satisfacienti obvii sumus.
</p>

<h2 id="art36">Articulus 36</h2>

<p>
    Ieiunium cum abstinentia a carnibus sodales Ordinis nostri servent omnibus feriis sextis
    Quadragesimae.
</p>
<p>
    Abstinentiam a carnibus servemus:
</p>
<ol class="alph">
    <li>omnibus feriis sextis per totum annum, exceptis sollemnitatibus,</li>
    <li>omnibus sabbatis anni ad honorem B. Mariae Virginis, exceptis sollemnitatibus,
    </li>
    <li>a Dominica V Quadragesimae (exclusive) ad Sabbatum Sanctum, excepta Feria V in Cena Domini,
    </li>
    <li>die 7 decembris ante sollemnitatem BMV Immaculatae Conceptionis.
    </li>
</ol>
<p>
    Ieiunium strictissimum sine lacticiniis obligat:
</p>
<ol class="alph">
    <li>in vigilia S. Pauli I Eremitae,</li>
    <li>Feria IV Cinerum,</li>
    <li>Feria VI in Parasceve.</li>
</ol>

</body></html>