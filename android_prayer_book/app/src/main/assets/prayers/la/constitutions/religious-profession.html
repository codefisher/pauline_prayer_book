<!doctype html>
<html>
<head>
    <title>Caput II: De professione religiosa</title>
<meta http-equiv="content-type" content="text/html; charset=UTF-8"/>
        <link href="../../style.css" rel="stylesheet"/>
        <meta name="viewport" content="initial-scale=1.0"/>
        </head>
<body class="constitutions" lang="la">

<h1>Caput II: De professione religiosa</h1>

<h2 id="art5">Articulus 5</h2>

<ol>
    <li>Vocationi Christi ad quemlibet nostrum personaliter directae, ut Eum sequamur, quod Dei
        donum peculiare est, Paulinus professione sua religiosa, modo conscio et libero, responsum
        dat.
    </li>
    <li>Paulinus per professionem religiosam ad consilia evangelica votis publicis roborata se
        obligat, Deo per ministerium Ecclesiae consecratur atque membrum fit Communitatis Paulinae
        cum determinatis iuribus et obligationibus.
    </li>
    <li>In Ordine nostro professionem temporariam et perpetuam - sollemnem emittamus.</li>
</ol>

<h2 id="art6">Articulus 6</h2>

<ol>
    <li>Ad validitatem professionis temporariae, iuxta formulam inferius positam (<a href="religious-profession.html#art7" ebook="ebook">art. 7 &#167; 2</a>)
        emittendae, pro Iuris Canonici normis (can. 656) et his Constitutionibus, sequentes
        condiciones requiruntur:
        <ol>
            <li>ut professionem temporariam validus praecedat novitiatus per unum annum durandus;
            </li>
            <li>ut Superior maior cum voto deliberativo sui consilii ad eam admittat;</li>
            <li>ut professionem temporariam emissurus decimum saltem octavum annum completum
                habeat;
            </li>
            <li>ut professio sit expressa et absque vi, metu gravi aut dolo emissa (can. 656 &#167; 4);
            </li>
            <li>ut professionem Superior Generalis per se aut suum delegatum recipiat (can. 656).
            </li>
        </ol>
    </li>
    <li>Novitius, post expletum novitiatum, debet emittere professionem ad triennium valituram vel
        ad unum annum, pro decisione Superioris maioris cum suo consilio. Renovatio professionis
        temporariae reiterari potest ad tempus a Superiore maiore statutum. Professionis temporariae
        periodus prorogari potest non tamen longius, quam ad novennium ab exacto novitiatu (cfr can.
        657 &#167; 2). Ad professionis temporariae renovandae admissionem Definitorii votum consultivum
        sufficit.
    </li><li>Ad validitatem professionis perpetuae, praeter formulam inferius (<a href="religious-profession.html#art7" ebook="ebook">art. 7 &#167; 2</a>) praescriptam,
        sequentes condiciones requiruntur:
        <ol>
            <li>ut Superior maior cum voto deliberativo sui consilii ad eam admittat;</li>
            <li>ut professio sit expressa et absque vi, metu gravi aut dolo emissa;</li>
            <li>ut professionem Superior Generalis per se aut suum delegatum recipiat;</li>
            <li>ut professus saltem vigesimum primum aetatis annum compleat;</li>
            <li>ut eam professio temporaria saltem per tres annos duranda praecedat (servato can.
                657 &#167; 3; cfr can. 658).
            </li>
        </ol>
    </li>
</ol>

<h2 id="art7">Articulus 7</h2>

<ol>
    <li>. Religiosus Paulinus, per professionem consiliorum evangelicorum: castitatis, paupertatis
        et oboedientiae, totam vitam suam servitio Dei dedicat atque ab impedimentis
        principalioribus in via ad perfectam caritatem liberatur. Peculiarem quidem consecrationem
        id constituit, quae fundamentum suum in baptismatis consecratione habet eamque plerius
        exprimit.
        Novum induens hominem modo perfectiore particeps fit dignitatis et libertatis filii Dei et
        lege caritatis regitur.
        Fidelitas autem vocationi religiosae insuper efficit, ut Paulinus totali sua dicatione
        formis apostolatus Ordinis nostri propriis Ecclesiae Dei efficaciter serviat.
    </li>

    <li>Ordinis Sancti Pauli Primi Eremitae formula professionis religiosae:
        <blockquote>
            In nomine Sanctissimae Trinitatis, Patris et Filii et Spiritus Sancti. Divinae vocationi
            ad Christum plenius sequendum respondens atque firmam habens voluntatem Ei me totum
            consecrandi, ego, frater <strong>N. N.</strong>, omnium quae a
            Constitutionibus postulantur, et Ordinis
            Sancti Pauli Primi Eremitae munerum probe conscius, libera omnino voluntate castitatem,
            paupertatem et oboedientiam voveo secundum Constitutiones eiusdem Ordinis ad triennium
            (vel: ad annum; ad biennium; usque ad mortem). Hanc meam professionem temporariam (vel:
            perpetuam) emitto coram Fratribus adstantibus, in manibus tuis, P. Superior Generalis
            <strong>N. N.</strong> (vel: <strong>N. N.</strong>, Delegati
            Superioris Generalis Ordinis Paulinorum) atque declaro me
            gratia Dei adiuvante et tutela Beatissimae Virginis Mariae, Matris ac peculiaris
            Patronae Ordinis, Sancti Patriarchae Pauli Primi Eremitae, iuxta spiritum Evangelii,
            secundum Constitutiones Ordinis vitam acturum esse.
        </blockquote>
    </li>
</ol>

<h1>De castitate evangelica</h1>

<h2 id="art8">Articulus 8</h2>

<p>
    Castitas evangelica pretiosum donum gratiae est a Deo praestitum (cfr Matth. 19,12; 1 Cor. 7,7).
    Paulinus religiosus, qui eam voluntarie profitetur scienter respondet vocationi ad perfectam
    caritatem atque ad totam suam personam famulatui Dei et proximorum consecrandam. Voto castitatis
    propter Regnum Dei ad coelibatum et continentiam ab omni actu interiore ac exteriore virtuti
    castitatis contrario sese obligat, vitam Christi Eiusque Matris Virginis imitans.
</p>

<h2 id="art9">Articulus 9</h2>

<p>
    Castitas, quae in vita religiosa servatur, virtutis Spiritus Sancti in Ecclesia atque etiam
    possibilitatis se continendi testimonium exsistit; Regni enim Dei super omnia terrestria
    elevationem patefacit. Gaudium affert, ad vitae plenitudinem ducit, ad continentiam servandam,
    pro vocatione christiana, hortatur. Quocirca responsabilitatis sensu omnia vitanda sunt, quae
    illud testimonium debilitare possit.
</p>

<h2 id="art10">Articulus 10</h2>

<p>
    Perfecta castitas profundas humanae naturae inclinationes tangit, propterea ante suscipiendam
    obligationem in coelibatu vivendi aliqua probatio necessaria est; qua quidem Communitati aliqua
    certitudo affertur et veritas vocationis candidati ad castitatem religiosam atque maturitas
    psychologica et effectiva, necnon stabilis sinceraque voluntas eiusdem, comprobentur.
</p>

<h2 id="art11">Articulus 11</h2>

<p>
    Castitas voto promissa Deo assiduos conatus postulat. Sodales Paulinae Communitatis,
    infirmitatis humanae probe conscii, Dei auxilio confidant; mortificationem et sensuum custiodiam
    adhibeant; voluntatem ad Eum totaliter pertinendi renovent; amicitiam personalem cum Christo
    Eiusque Matre interiorem curent; nexum cordis fraternum sustentent, omnia evitent, quae hoc
    vinculum debilitent. Salutaribus consiliis monitisque suorum confessariorum, spiritus directorum
    atque aliorum spiritu maturorum fruantur. In labore vires suas laeti consumant pro suis quisque
    facultatibus, ingenio et vocatione. Naturalibus etiam utantur mediis, quae sanitati favent, ac
    denique personalitatem suam excolant.
</p>

<h1>De paupertate evangelica </h1>

<h2 id="art12">Articulus 12</h2>

<ol>
    <li>Voto paupertatis Paulinus iuri renunciat possidendi, disponendi bona temporalia atque his
        utendi sine licentia superiorum.
    </li>

    <li>Totus Ordo, eius provinciae et domus, utpote publicae personae iuridicae ipso iure capaces
        sunt acquirendi, possidendi, administrandi et alienandi bona temporalia.
        Eadem quoque curent media materialia acquirenda, quae ad vitam communem agendam, ac cultum
        Dei digne ordinandum, ad opera apostolica Ordinis propria exercenda, ad subsidia caritatis
        ferenda, necessaria sunt.
    </li>
    <li>Ordinis bonum temporale totius Communitatis dominium est. Illud autem constat: omnibus bonis
        mobilibus et immobilibus singularum domuum, provinciarum et Curiae Generalis; omnibus rebus
        singulorum religiosorum, quae ratione professionis perpetuae Ordini obveniunt necnon omnibus
        donis et reditibus quocumque titulo sive hereditatis sive pensionis, subventionis vel
        assecurationis a religiosis personaliter vel in communi acquisitis (cfr can. 668 &#167; 3).
    </li>
    <li><p>Novitius ante primam professionem suorum bonorum administrationem cedat cui maluerit, ut
        iuxta eius voluntatem, de eorum usu et usufructu, pro tempore professionis temporariae,
        disponat.</p>
        <p>Sodalis autem professus servatis iuris sollemnitatibus, bonis suis renunciare cui
            maluerit debet, sub condicione tamen, si professio sequatur (cfr can. 668 $$ 1 et
            2).</p>
    </li>
</ol>

<h2 id="art13">Articulus 13</h2>

<p>Paupertas evangelica in salutari exinanitione Christi participatio est. Eam Paulinus observans ad
    omnem creaturam a servitute liberandam confert (cfr Rom. 8,21), caritatem Christi imitatur,
    testimonium eiusdem caritatis erga omnes homines, praesertim pauperes et dolentes, perhibet.
    Paupertas libere suscepta a divitiis caducis cor abstrahit, sollicitudinibus nimiis liberat, ad
    filiorum Dei libertatem adducit atque rebus huius mundi, iuxta Dei voluntatem uti, praecipit.
</p>

<h2 id="art14">Articulus 14</h2>

<p>Sodales Ordinis nostri testimonium evangelicae paupertatis collectivum et individuale reddant:
    per communitatem bonorum materialium, per modicam et parcam vitae rationem quoad habitationem,
    vestitum, nutrimentum et quietem, pro adiunctis oeconomicis et culturalibus societatum, intra
    quas vivunt ac laborant; per vitationem luxus, immoderati lucri et bonorum cumulationis (can.
    634 &#167; 2); per tolerationem sine questu defectuum et incommodorum vitae. Insuper domus
    opulentiores domibus pauperibus ac Ecclesiae libenter opem ferant.
</p>

<h2 id="art15">Articulus 15</h2>

<ol>
    <li>Paupertas evangelica in agnoscenda quoque obligatione laboris et in opera ab omnibus
        Paulinae Communitatis sodalibus suscipienda exprimitur. Labore quidem subsidia acquirimus
        necessaria ad nostram sustentationem et ad
        opera Ordinis propria. Labor sane stimulus evolvendae personalitatis et famulatus proximis
        exercendus exsistit. Per laborem cum Deo cooperamur in perficiendis rebus ab Eo creatis
        atque operi salutari Christi iungimur, qui vita sua singularem ei dignitatem contulit. Ideo
        vires nostras, ingenium et tempus Deo dicamus, quemque laborem et quodque operae genus,
        nostrae vocationis proprium, prompte suscipientes. Nimiam de mediis materialibus
        sollicitudinem reicientes, Patris Coelestis Providentiae nos metipsos committamus (cfr
        Matth. 6,25).
    </li>
    <li>
        Habitus noster religiosus, qui consecrationis Christo signum ac paupertatis testimonium est,
        secundum usum tot saeculorum, ex panno albo conficiatur. Habitu hoc ubique utamur, scilicet
        intra saepta clausurae, ecclesiae atque ubi ex officis ut paulini procedimus. Praeterea
        Ecclesiae localis praescripta in hac materia atque Capitulorum generalium sive provincialium
        normae prae oculis habeantur.
    </li>
</ol>

<h1>De oboedientia religiosa</h1>

<h2 id="art16">Articulus 16</h2>

<p>
    Paulinus sodalis Christum oboedientem intuens, superioribus cum fide subicitur et sacrificium
    propriae voluntatis faciens, constantius et securius salvificae voluntati Dei unitur. Hoc modo
    ad perfectam caritatem tendit et omnibus hominibus servit, eos ad obsequium Patris Coelestis
    adducens.
</p>

<h2 id="art17">Articulus 17</h2>

<p>
    Oboedientiae votum in eo consistit, quod religiosus propter Deum superiori se subicit in his
    rebus, quae directe vel indirecte ad vitam religiosam ordinantur, secundum Constitutiones.
    Oboedientia ad plene prompteque Deo omnes vires et facultates dedicandas ducit atque ad munera
    Ordinis et Ecclesiae propria cum fidelitate inceptoque exercenda movet.
</p>

<h2 id="art18">Articulus 18</h2>

<p>
    Superioribus munus in Ordine Paulino servitium in caritate Communitati est. Superior ad
    voluntatem Dei intellegendam adiuvat, quam coram unoquoque religioso repraesentat. Is quoque
    proprio exemplo ad fidelitatem et dicationem sui in Ordinis missione explenda hortatur.
    Munus suum cum debito respectu libertatis et dignitatis sodalium Communitatis necnon intra
    limites legis nostrae religiosae expleat, firma tamen integra potestate decernendi et
    praecipiendi (cfr PC 14).
</p>

<h2 id="art19">Articulus 19</h2>

<p>
    Ordo Paulinorum eiusque omnes sodales vestigia Ancillae Domini prementes (cfr Lc. 1,38), vivant
    oportet in sancta communione caritatis, oboedientiae et servitii in Ecclesia Universali et in
    Ecclesiis particularibus, in quibus missionem suam explent.
    Summus Ordinis Moderator et Superior est S. Petri Successor, cui ratione singulari etiam vi voti
    oboedientiae obsequentes simus (cfr can. 590 &#167; 2).
</p>

</body></html>