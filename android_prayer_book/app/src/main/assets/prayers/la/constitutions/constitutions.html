<!doctype html>
<html>
<head>
    <title>Caput XI: De Constitutionibus</title>
<meta http-equiv="content-type" content="text/html; charset=UTF-8"/>
        <link href="../../style.css" rel="stylesheet"/>
        <meta name="viewport" content="initial-scale=1.0"/>
        </head>
<body class="constitutions" lang="la">

<h1 class="index">Caput XI: De Constitutionibus</h1>


<h2 id="art195">Articulus 195</h2>

<p>
    Constitutiones Ordinis s. Pauli i Eremitae, a Sede Apostolica confirmatae, interpretationem
    vitae nobis propriam, secundum consilia evangelica, statuunt. Vitam nostrae Communitatis
    ordinant et normas ad missionem eius explendam praebent.
</p>
<p>
    Professione nostra religiosa factae sunt nobis via tuta ad nostram personalem vocationem
    religiosam explendam eoque ad salutem et sanctificationem consequendam.
</p>
<p>
    Directorium ductor est primus et authenticus, ut vita ad legem Constitutionum temperetur,
    consideratis huius temporis condicionibus.
</p>


<h2 id="art196">Articulus 196</h2>

<p>
    Vim obligationis definitam Constitutiones ex evangelico praecepto caritatis obtinent, secundum
    quod Ecclesia vitam moderatur religiosam. Singula placita obligant secundum gradum eorum
    ponderis pro vita consecrata agenda, usque ad peccatum mortale. In specie talia habenda sunt
    praeprimis notabilia delicta contra vota et Communitatem necnon formalis statutorum contemptus.
</p>


<h2 id="art197">Articulus 197</h2>

<p>
    Statuta Ordinis nostri, quae eiusdem patrimonium spirituale custodiunt ut magnum bonum
    aestimanda sunt. Solius Sedis Apostolicae est necessarias mutationes in Constitutiones
    introducere. Petitionem mutationis, de consensu duarum tertiarum partium (2/3) membrorum, infert
    Capitulum Generale.
</p>


<h2 id="art198">Articulus 198</h2>

<p>
    Capitulum Generale potest ordinationes ferre, quae singulas Directorii normas ex parte vel ex
    integro suspendant aut, novas introducere. Quae ordinationes a
    sequenti Capitulo confirmatae, vim obligatoriam obtinent aeque ac normae Directorii.
</p>


<h2 id="art199">Articulus 199</h2>

<p>
    Constitutiones authentice interpretandi sola Sedes Apostolica ius habet. In casibus
    particularibus dubii, Capitulum Generale aut P. Generalis cum suo Consilio explicationes
    practicas conferant.
</p>


<h2 id="art200">Articulus 200</h2>

<p>
    Unusquisque religiosus Paulinus legere et meditari Constitutiones et Directorium debet atque
    secundum illa vitam recognoscat, ut in nobis vivant ac nostram agendi rationem dirigant.
</p>


<h2 id="art201">Articulus 201</h2>

<p>
    Statuta Constitutionum et Directorii cum fervore expleamus et quidem non ob cultum litterae, sed
    ob amorem boni, cui serviunt. Praeprimis autem ea obsequio Spiritui Santo animemus, qui nos olim
    ad Christum traxit sequendum, et ulterius per ea nos ducit ad plenam libertatem filiorum Dei, in
    dilecto Filio Patris Aeterni obtinendam.
</p>

</body></html>